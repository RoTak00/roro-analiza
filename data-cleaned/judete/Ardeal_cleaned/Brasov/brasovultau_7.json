{
  "title": "Peggy și Benjamin, cele două exemplare de panda roșu de la Zoo Brașov, singurele din România, vă invită sâmbătă la un eveniment deosebit",
  "content": "Sâmbătă, 21 septembrie 2024, Grădina Zoologică Brașov celebrează Ziua Internațională a Panda Roșu, avându-i în prim-plan pe Peggy și Benjamin, singurele exemplare de panda roșu din România. Evenimentul, organizat în colaborare cu Red Panda Network, are scopul de a sensibiliza publicul cu privire la protejarea acestor mamifere rare și fascinante, aflate în pericol de dispariție.\n\nÎntre orele 10:00 și 16:00, vizitatorii sunt invitați în zona adăpostului panda roșu pentru a-i cunoaște pe Peggy și Benjamin, cele mai îndrăgite și adoptate animale de la Zoo Brașov. De asemenea, vor avea ocazia să interacționeze cu personalul zoologic, care va împărtăși detalii captivante despre viața acestor mamifere speciale.\n\n10:30 – 16:00: Ateliere, jocuri și concursuri interactive pentru toate vârstele, menite să educe despre importanța conservării naturii și protecția speciilor aflate în pericol.\n\nPotrivit Red Panda Network, în sălbăticie mai există aproximativ 2.500 de exemplare de panda roșu, iar eforturile de conservare a acestei specii sunt esențiale pentru menținerea echilibrului ecosistemelor montane din Himalaya și sud-vestul Chinei. Cei care doresc să contribuie activ la protejarea acestor animale amenințate pot participa la programul „Adoptă la zoo, conservă în natură”. Mai multe detalii despre procedurile de adopție sunt disponibile pe pagina oficială a programului, https://zoobrasov.ro/adoptie-panda-rosu/, sau direct prin intermediul personalului Grădinii Zoologice.",
  "metadata": {
    "original_file": "brasovultau_7.html"
  }
}