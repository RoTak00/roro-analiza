{
  "title": "Introducerea pedepsei cu închisoarea pentru conducătorii fără permis - proiect de lege",
  "content": "Un nou proiect de lege propune pedepse mai mari pentru conducătorii auto fără permis, precum și pentru cei care își lasă mașinile în mâinile unor persoane fără permis de conducere.\n\nInițiativa legislativă prevede ca cei care sunt prinși conducând fără permis vor risca pedepse între 3 și 7 ani de închisoare, potrivit Euronews.\n\nÎn cazurile în care aceștia provoacă un accident cu victime, pedeapsa poate crește la 4-8 ani, iar pentru accidente mortale, sancțiunea ar putea fi între 5 și 10 ani de detenție.\n\nDe asemenea, proiectul îi vizează și pe șoferii care își încredințează mașina celor fără permis, aceștia riscând pedepse de închisoare de până la 7 ani, precizează sursa citată.\n\nAceastă inițiativă vine în urma unor accidente grave care au atras atenția publicului, printre care un caz recent din Capitală, în care un adolescent fără permis a provocat un accident soldat cu decesul unui copil de 9 ani și rănirea gravă a surorii acestuia.\n\nSenatorii Robert Cazanciuc (PSD) și Daniel Fenechiu (PNL), inițiatorii proiectului, consideră că aceste măsuri sunt necesare pentru a spori siguranța rutieră și a reduce numărul de accidente provocate de șoferii necalificați.\n\nProiectul va intra în dezbaterea Parlamentului în următoarea perioadă, urmând să treacă prin etapele de aprobare legislative.",
  "metadata": {
    "original_file": "bunaziuafagaras_8.html"
  }
}