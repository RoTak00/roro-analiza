{
  "title": "Consiliile locale pot asigura fonduri pentru premierea elevilor cu rezultate deosebite",
  "content": "Plenul Camerei Deputaţilor, for decizional în acest caz, a votat, marţi, un proiect de lege care dă posibilitatea consiliilor locale de a asigura fonduri pentru premierea elevilor cu rezultate deosebite şi la alte concursuri decât cele din listele aprobate anual de Ministerul Educaţiei, a celor care au obţinut media 10 la examenul de evaluare naţională, la examenul naţional de bacalaureat, precum şi a cadrelor didactice care s-au ocupat de pregătirea acestora, potrivit News.ro.\n\nAu fost 247 de voturi pentru, 2 abţineri, iar 3 deputați nu au votat.\n\nProiectul de Lege are ca obiect de reglementare completarea art. 144 din Legea învăţământului preuniversitar nr. 198/2023, cu modificările şi completările ulterioare, cu un nou aliniat, în sensul acordării posibilităţii consiliului local/judeţean/Consiliului General al Municipiului Bucureşti de a asigura fonduri pentru premierea elevilor cu rezultate deosebite şi la alte concursuri decât cele din listele aprobate anual de Ministerul Educaţiei, a celor care au obţinut media 10 la examenul de evaluare naţională, la examenul naţional de bacalaureat, precum şi a cadrelor didactice care s-au ocupat de pregătirea acestora.\n\nCuantumul stimulentelor financiare prevăzute în proiect se acordă în baza unui regulament aprobat prin hotărâre a consiliului local/judeţean/ Consiliului General al Municipiului Bucureşti, în limita bugetului aprobat, prevede un amendament adoptat în comisia de învăţământ.",
  "metadata": {
    "original_file": "bunaziuafagaras_21.html"
  }
}