{
  "title": "Atenție la ambrozie! Planta trebuie eliminată deoarece provoacă probleme mari de sănătate",
  "content": "Persoanele fizice și juridice care dețin terenuri sunt obligate prin lege să distrugă ambrozia. Planta provoacă probleme respiratorii grave, de aceea ea trebuie eliminată fie manual, fie cu erbicide specifice. De asemenea, este foarte importantă și prevenirea răspândirii ambroziei; cosirea regulată a terenurilor poate ajuta la limitarea dispersării semințelor și la împiedicarea apariției noilor focare de ambrozie. În ședința de Guvern din 6 iunie 2024 a fost aprobată Hotărârea pentru modificarea și completarea Normelor metodologice de aplicare a Legii nr. 62/2018 privind combaterea buruienii ambrozia.\n\nDe ce este importantă combaterea ambroziei?\n\nO singură plantă matură poate elibera în atmosferă câteva miliarde de grăunciori de polen și până la 30.000 de semințe, care își păstrează calitățile germinative până la 40 de ani.\n\nSemințele răspândite de vânt germinează primăvara, plantele cresc odată cu majoritatea buruienilor, iar pe parcurs ambrozia le depășește, devenind dominantă până la jumătatea lunii iulie, când dezvoltă învelișul floral.\n\nEste rezistentă la secetă și arșiță, fapt ce a determinat ca în ultimii ani secetoși buruiana să aibă condiții favorabile să se dezvolte foarte rapid și să cuprindă areale întregi.\n\nPlanta atinge perioada de maximă polenizare în lunile august – septembrie, şi se întinde până sfârșitul lui octombrie. Perioada de vegetație se încheie odată cu primele brume și înghețuri din luna decembrie.",
  "metadata": {
    "original_file": "bunaziuafagaras_31.html"
  }
}