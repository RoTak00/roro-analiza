{
  "title": "Colegiul Național „Radu Negru” a fost decorat de președintele Klaus Iohannis",
  "content": "Colegiul Național „Radu Negru” din Făgăraș a fost decorat de președintele Klaus Iohannis în ajunul Zilei Educației, care este sărbătorită pe 5 octombrie în fiecare an.\n\nColegiului Național „Radu Negru” din Făgăraș i-a fost conferit Ordinul Meritul pentru Învățământ în grad de Comandor. Ceremonia de decorare va avea loc la Palatul Cotroceni, marți.\n\nPreședintele Klaus Iohannis a semnat decrete de decorare a 101 instituții de învățământ din toată țara, printre care se mai află Colegiul Naţional „Dr. Ioan Meşotă” din Municipiul Braşov și Colegiul pentru Agricultură şi Industrie Alimentară „Ţara Bârsei” din Comuna Prejmer, dar și Colegiul Național „Samuel von Brukenthal” din Sibiu, unde Iohannis a fost profesor și a avut catedra rezervată timp de 27 de ani, înainte de a se pensiona. Potrivit Educație Privată, colegiul sibian se numără printre cele cinci școli care au primit cea mai înaltă distincție acordată de președinte, vineri, și anume Ordinul Meritul pentru Învățământ în grad de Mare Ofițer.\n\nDistincțiile sunt acordate în semn de apreciere și recunoștință pentru contribuția dascălilor la dezvoltarea României prin educație, pentru profesionalismul și dăruirea cu care s-au dedicat misiunii transformatoare a școlii în viața elevului, dar și a comunității, preocupându-se de continua îmbunătățire a actului educațional.",
  "metadata": {
    "original_file": "bunaziuafagaras_25.html"
  }
}