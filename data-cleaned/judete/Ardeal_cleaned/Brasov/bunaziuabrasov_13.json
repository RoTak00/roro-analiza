{
  "title": "Apel la 112: Focuri de armă la Holbav | Buna ziua Brasov",
  "content": "Apel la 112: Focuri de armă la Holbav\n\nSâmbătă, 9 noiembrie, un apel la 112 anunţa că s-au auzit focuri de armă lângă Holbav.\n\n Cazul a fost preluat de Serviciul Arme, Explozivi şi Substanţe Periculoase, iar concluzia cercetărilor demarate imediat a fost că „la aceeaşi dată, un barbat de 23 de ani, din localitatea Holbav, care detinea legal o armă letală, ar fi împuşcat, cu intenţie şi fără a avea acest drept, un câine, care se afla într-o zonă deschisă din zona localităţii”.\n\n În baza materialului probator administrat până la acest moment, poliţiştii au dispus măsura reţinerii pentru 24 ore faţă de persoana bănuită şi introducerea sa în Centrul de Reţinere si arestare Preventivă al IPJ Braşov.\n\n În dosarul penal deschis s-au formulat două acuzaţii: „uzul de armă fără drept\" şi „uciderea animalelor, cu intenţie, fără drept”, cercetarile urmând a fi desfăşurate sub coordonarea unui procuror.",
  "metadata": {
    "original_file": "bunaziuabrasov_13.html"
  }
}