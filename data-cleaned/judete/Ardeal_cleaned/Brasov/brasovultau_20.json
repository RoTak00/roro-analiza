{
  "title": "Pilotul brașovean Gabi Imre Jr., la un pas de a deveni cel mai tânăr campion național de drift din istoria României",
  "content": "Pilotul brașovean Gabi Imre jr, în vârstă de doar 17 ani, a obținut victoria în singura etapă montană de drift din Europa, desfășurată pe Transrarău, la o altitudine de 1.500 de metri, în județul Suceava. Astfel, tânărul pilot devine principalul favorit pentru titlul de cel mai tânăr campion național din istoria României.\n\nLa startul celei de-a patra runde din Campionatul Național de Drift, care a revenit pe traseul de pe TransRarău după un an de pauză, s-au aliniat aproape 40 de piloți din 4 țări. Chiar dacă vremea a fost capricioasă, cu ploi în ambele zile de competiție, mii de spectatori au venit să urmărească spectacolul oferit de piloți.\n\nImre jr s-a calificat pe primul loc, obținând cel mai mare punctaj acordat de arbitrii internaționali, 95,67 puncte dintr-un maxim de 100. În faza eliminatorie, a avut un tur liber în Top 16, după care a trecut, rând pe rând, de Marian Croitoru, Bogdan Păruriu și, în finală, de bulgarul Yordan Mladenov, pentru a-și asigura primul loc.\n\nPrin această victorie, Imre jr a acumulat 400 de puncte în primele patru etape ale campionatului, fiind urmat în clasament de Natalia Iocska (316 puncte), ocupanta locului 3 pe TransRarău, și de bulgarul Ivan Ivanov (299 puncte), eliminat în Top 8 la etapa recent încheiată.\n\nPentru a deveni oficial cel mai tânăr campion național de drift din România, Imre jr trebuie doar să se claseze în Top 16 la ultima etapă a sezonului, care va avea loc pe 7-8 septembrie în Piața Constituției din București. Dacă nu reușește, va depinde de rezultatele celor doi concurenți imediat următori în clasament.",
  "metadata": {
    "original_file": "brasovultau_20.html"
  }
}