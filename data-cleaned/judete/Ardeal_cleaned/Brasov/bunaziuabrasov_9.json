{
  "title": "Trenul de mare viteză Braşov- Bucureşti, în aşteptare. CFR nu ştie dacă îl va pune în circulaţie din 20 noiembrie | Buna ziua Brasov",
  "content": "Trenul de mare viteză Braşov- Bucureşti, în aşteptare. CFR nu ştie dacă îl va pune în circulaţie din 20 noiembrie\n\nTrenul de mare viteză Alstom nu va circula din 15 noiembrie între Braşov şi Bucureşti, aşa cum s-a anunţat iniţial. Nici măcar data de 19 noiembrie, avansată de Autoritatea pentru Reformă Feroviară, nu pare una realistă. De altfel, surse din CFR spun că este destul de probabil ca prima cursă a trenului să nu fie în 2024, din cauza faptului că sunt necesare încă multe autorizaţii. CFR Călători susţine că nu are niciun fel de implicare în procesul de obţinere a autorizaţiilor, dar abia aşteaptă să vadă pasagerii în tren.\n\n „Compania CFR Călători aşteaptă de mai mult timp şi speră ca trenul Alstom, care va circula pe relaţia Bucureşti-Braşov să intre cât mai repede în circuit. Mai sunt, însă, câteva proceduri de completat, de rezolvat, se lucrează la ele, sperăm să fie gata până pe 20 noiembrie, dar încă ele sunt în lucru”, a declarat purtătorul de cuvânt al CFR Călători, Ada Meseşan.\n\n Un singur lucru este cert în acest moment şi reprezintă chiar o veste foarte bună pentru cei care vor dori să călătorească cu acest tren. Preţul biletelor va fi acelaşi ca la trenurile Inter-Regio, deci unul extrem de avantajos.",
  "metadata": {
    "original_file": "bunaziuabrasov_9.html"
  }
}