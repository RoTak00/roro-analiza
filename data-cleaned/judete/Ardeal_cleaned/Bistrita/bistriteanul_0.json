{
  "title": "Gabriel Lazany -„Avem de asfaltat o distanță mai mare decât cea până la Cluj!”. Care străzi au prioritate la asfaltare:",
  "content": "Instalat la Primăria Bistrița de mai puțin de o lună, edilul Gabriel Lazany spune că are situația străzilor neasfaltate din municipiu încă din prima zi de mandat. Concluziile: distanța ce trebuie asfaltată este mai mare decât ruta Bistrița-Cluj. Primarul a stabilit și niște reguli clare după care vor fi asfaltate străzile începând din primăvara anului viitor.\n\nPrimarul Gabriel Lazany vrea să înceapă asfaltarea străzilor din primăvara anului viitor. Ia în calcul să o facă cu Direcția de Infrastructură și Servicii din cadrul Primăriei Bistrița, căreia vrea să-i înființeze o divizie de asfaltări.\n\n„Avem de asfaltat o distanță mai mare ca până la Cluj. Sunt zeci de străzi care încă nici n-au nume. O să începem cu o hotărâre să numim toate străzile din oraș, ăsta e primul pas. După aceea trebuie să verificăm și să le facem documentele cadastrale, care sunt în domeniul public să le întăbulăm, care sunt în domeniul privat să le trecem în domeniul public dacă doresc să ni le cedeze proprietarii. În paralel să începem din primăvară și asfaltarea de care vorbesc”, a precizat Gabriel Lazany, la Bistrițeanul Live.\n\nAcesta spune că are situația stării străzilor din municipiu încă din prima zi de mandat, asfaltarea lor fiind o prioritate pentru următorii ani. Edilul a vorbit și despre regulile stabilite pentru asfaltări și care străzi vor avea prioritate la asfaltare:\n\n„Prioritate vor avea străzile cu situație cadastrală clară și care au introduse deja utilitățile. Și în funcție de numărul de locuitori de pe stradă, bineînțeles”, a completat Gabriel Lazany.\n\nEmisiunea la care a fost invitat primarul Gabriel Lazany o puteți urmări mai jos:",
  "metadata": {
    "original_file": "bistriteanul_0.html"
  }
}