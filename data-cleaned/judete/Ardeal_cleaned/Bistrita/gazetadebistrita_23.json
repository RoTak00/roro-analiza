{
  "title": "Ce spune șeful Poliției Județene despre siguranța străzilor bistrițene",
  "content": "Ultimele incidente de pe străzile din Bistrița au infiltrat teama în rândul cetățenilor, fapt care a fost accentuat de bătaia din seara de 1 noiembrie. Trei adolescenți au fost bătuți în drum spre centrul orașului, unul dintre ei ajungând în stare gravă la un spital în Cluj.\n\nAvând în vedere situațiile nefavorabile care pun în pericol siguranța bistrițenilor, Comisarul șef Mihai Lupșa, șeful Inspectoratului de Poliție Județean Bistrița-Năsăud, a fost întrebat într-o conferință de presă ce le-ar transmite celor îngrijorați.\n\n”Eu zic că oamenii nu trebuie să își facă griji (în legătură cu siguranța lor și a copiilor – n.r.) fiindcă a fost un incident izolat. Au fost luate măsuri urgente, s-au identificat repede autorii, colegii noștri au stat imediat după sesizarea evenimentului astfel încât au fost identificați autorii. S-a luat măsura reținerii față de cei implicați în incident și apoi prezentanți pentru dispunerea altor măsuri de către judecătorul de drepturi și libertăți. Nu cred că trebuie să ne facem griji din acest punct de vedere pentru că nu am avut un fenomen raportat la ce s-a întâmplat în municipiul Bistrița și nici la nivel județean nu am avut astfel de evenimente în ultima perioadă”, a spus comisarul șef Mihai Lupșa.",
  "metadata": {
    "original_file": "gazetadebistrita_23.html"
  }
}