{
  "title": "VIDEO: A nins ca-n povești azi-noapte la Tihuța! Drumarii au intervenit cu utilaje și material antiderapant",
  "content": "A nins ca-n povești azi-noapte în Tihuța! Drumarii au intervenit cu utilaje și material antiderapant pe DN 17, unde s-au înregistrat temperaturi situate în jurul pragului de îngheț.\n\nPasul Tihuța s-a albit ieri noapte, unde a nins moderat. Echipele de deszăpezire au acționat cu utilaje dotate cu lamă și răspânditor de material antiderapant.\n\n„După cum emiteam acum două seri, ieri evoluția vremii a luat o întorsătură radicală, iar de la săptămâni întregi de stabilitate, un pasaj frontal rece a adus primele semne hibernale!”, spune Mihai Bălan de la ONG METEO BN.\n\nFrontul rece a intrat bine în vestul județului, unde valorile termice au scăzut până la 0°C.\n\nAseară a nins în mai multe zone montane, inclusiv la Colibița.\n\n„Bineînțeles, este doar primul episod hibernal și chiar dacă în condiții de ninsoare, depuneri firave avem doar în zonele de deal, sub-montane și montane, unde valorile au fost negative sau ușor-negative, solul fiind, încă, după temperaturile pozitive diurne, cald.\n\nUrmătoarele două zile aduc vreme rece, în continuare, regimul de presiune ridicată din zona Arhipelagului Britanic asigurând o direcție principală dinspre nord-nord-vest a maselor de aer transportate spre teritoriul județului nostru.\n\nTermic, în condiții de nebulozitate ridicată, vom fi la adăpost de amplitudini mari, astfel mizăm pe maxime cuprinse între 0-+1°C în zonele submontane și 3-4°C la podiș și minime cuprinse în marea lor majoritate între -3 și +1°C„, a mai precizat Mihai Bălan.",
  "metadata": {
    "original_file": "bistriteanul_8.html"
  }
}