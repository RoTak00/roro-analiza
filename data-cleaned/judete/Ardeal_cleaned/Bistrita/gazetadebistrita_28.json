{
  "title": "CNAIR a anunțat închiderea circulației pe DN 7C-Transfăgărășan, începând de marți",
  "content": "Începând de marți dimineața se închide Circulaţia rutieră pe DN 7C – Transfăgărăşan pe tronsonul cuprins între Piscul Negru (judeţul Argeş) şi Bâlea Cascadă (judeţul Sibiu). Decizia a fost luată ca măsură de siguranță, având în vedere temperaturile scăzute şi precipitaţiile sub formă de lapoviţă şi ninsoare.\n\n”Marţi, 12.11.2021, ora 8.00, circulaţia rutieră se va închide pe DN 7C (Transfăgărăşan) de la km 104+000 (Piscu Negru) până la km 130+800 (Bâlea Cascadă). Măsura a fost adoptată de către CNAIR din cauza condiţiilor meteo nefavorabile, cu temperaturi cuprinse între -3 şi -11 grade Celsius şi precipitaţii sub formă de lapoviţă şi ninsoare, care pun în pericol siguranţa traficului rutier. Precizăm că la altitudine instabilitatea atmosferică este accentuată şi poate produce fenomene meteorologice extreme în orice moment”, a arătat CNAIR, luni, într-un comunicat de presă, potrivit news.ro.\n\nLa finalul lunii februarie a acestui an, directorul CNAIR, Cristian Pistol, anunţa că a fost semnat un contract de peste 8,4 milioane de lei pentru găsirea de soluţii care să permită circulaţia pe Transfăgărăşan, şi pe secţiunea Piscu Negru – Cabana Bâlea Cascadă, ”pentru o perioadă cât mai lungă din an”.",
  "metadata": {
    "original_file": "gazetadebistrita_28.html"
  }
}