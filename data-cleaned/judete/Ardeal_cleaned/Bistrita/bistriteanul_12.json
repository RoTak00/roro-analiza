{
  "title": "FOTO/VIDEO Primăria Bistrița are în dotare un cabinet stomatologic mobil, complet autonom! Primarul Lazany vrea să ajungă la elevii de la școlile din județ",
  "content": "Astăzi a fost prezentat cabinetul stomatologic mobil, aflat în dotarea Direcției de Asistență Socială a Primăriei Bistrița. Acesta este complet autonom, iar primarul Gabriel Lazany vrea ca autospeciala să ajungă la elevii de la școlile din județ, în cadrul unui parteneriat cu Inspectoratul Școlar Județean.\n\nLa Primăria Bistrița a ajuns un cabinet stomatologic mobil, care a intrat în dotarea Direcției de Asistență Socială. Autospeciala a ajuns la Bistrița în urma demersurilor deputatei Diana Morar, care a făcut un amendament la legea bugetului de stat pe anul 2024 și astfel au fost alocate fondurile necesare achiziționării sale.\n\nAceasta a costat 750.000 de lei și este autonomă, având un generator electric și apă stocată, pentru a putea funcționa chiar și în zonele izolate, unde nu este acces la apă și curent.\n\nPrimarul Gabriel Lazany vrea ca acest cabinet stomatologic mobil să fie folosit în întreg județul, nu doar în Bistrița-Năsăud, în cadrul unui parteneriat cu Inspectoratul Școlar Județean.\n\n„Primăria poate să-l pună în utilizare imediat, printr-un parteneriat încheiat cu Inspectoratul Școlar și să înceapă o campanie de control și prevenție stomatologică în școli, în cadru organizat. Partea de urgență stomatologică am rezolvat-o în cadrul unității de primiri urgență, în momentul de față există permanență stomatologică în județul nostru, este acoperită. Cred că trebuie să ne ocupăm de partea asta de prevenție că de foarte multe ori tinerii copii sunt neglijați de către adulți, ajungând prea târziu la stomatolog”, a precizat Gabriel Lazany, într-o conferință de presă.\n\nPotrivit acestuia, cabinetul stomatologic mobil are dotările unuia static, putând efectua controale și chiar plombe.",
  "metadata": {
    "original_file": "bistriteanul_12.html"
  }
}