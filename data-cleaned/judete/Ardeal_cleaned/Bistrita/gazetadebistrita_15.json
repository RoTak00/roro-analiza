{
  "title": "Albia Someșului Mare, decolmatată și recalibrată la Nimigea",
  "content": "Angajații Sistemului de Gospodărire a Apelor Bistrița-Năsăud au finalizat lucrările de recalibrare și decolmatare a albiei Someșului Mare, în localitatea Nimigea de Sus. Acestea s-au executat în baza unui protocol de colaborare cu autoritatea publică locală, informează Administrația Bazinală de Apă (ABA) Someș-Tisa.\n\nPotrivit sursei citate, intervențiile au fost necesare deoarece albia minoră era parțial colmatată de o deponie formată din material aluvionar. Totodată, din cauza viiturilor repetate, malul drept era afectat de o eroziune.\n\n„Prin îndepărtarea blocajelor aflate pe cursul de apă se asigură o secțiune optimă de scurgere, diminuând astfel pericolul de inundare a zonelor riverane (gospodării/terenuri ale cetățenilor, cale ferată, drum național și drumuri locale de acces de pe raza comunei)”, precizează ABA Someș-Tisa.\n\nReprezentanții ABA Someș-Tisa execută o serie de lucrări în beneficiul comunităților, cuprinse în Programul anual de gospodărire a apelor, în toate cele cinci județe arondate: Cluj, Maramureș, Bistrița-Năsăud, Satu Mare și Sălaj.",
  "metadata": {
    "original_file": "gazetadebistrita_15.html"
  }
}