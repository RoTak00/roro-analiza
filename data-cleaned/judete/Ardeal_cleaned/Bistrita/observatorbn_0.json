{
  "title": "În ce stare a ajuns la spital bărbatul care s-a răsturnat cu mașina pe strada Libertății - ObservatorBN",
  "content": "Un bărbat de 84 de ani a ajuns la spital în cursul serii de marți, 12 noiembrie, după ce s-a răsturnat cu mașna pe strada Libertății din Bistrița. Bărbatul a pierdut controlul direcției, a intrat în coliziune cu un parapet metalic, după care s-a răsturnat.\n\nPolițiștii de la Biroul de Ordine Publică, ajunși primii la fața locului, au intervenit prompt și i-au acordat primul ajutor conducătorului auto până la sosirea echipajelor medicale. Bărbatul a ajuns la spital cu mai multe contuzii și fracturi.\n\n„La UPU-SMURD din cadrul Spitalului Clinic Județean de Urgență Bistrița a fost adus aseară un bărbat în vârstă de 84 de ani din județul Bistrița-Năsăud, policontuzionat în urma unui accident rutier. Ca urmare a investigațiilor din Urgență, s-a stabilit că pacientul prezintă fracturi la nivelul coloanei vertebrale și sternului și a rămas internat la Secția Chirurgie generală pentru continuarea tratamentului specific. Starea sa de sănătate este stabilă“, a informat Camelia Strungari, purtător de cuvânt al Spitalului Clinic Județean de Urgență Bistrița.",
  "metadata": {
    "original_file": "observatorbn_0.html"
  }
}