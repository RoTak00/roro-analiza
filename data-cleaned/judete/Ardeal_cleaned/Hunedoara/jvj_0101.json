{
  "title": "Accident grav la telescaunul vechi spre Masivul Parâng",
  "content": "Doi bărbați au fost răniți grav în urma căderii de la înălțime din telescaunul din Masivul Parâng.\n\nAccidentul, care a avut loc cu puțin timp înainte de ora 12.00, s-a produs între primii 2 piloni ai instalației de transport pe cablu. Cauza probabilă fiind ruperea unei molete de la instalația de transport pe cablu.\n\nLa sosirea salvatorilor, cele 2 persoane erau conștiente, dar prezentau multiple traumatisme. Echipajele medicale ale SMURD și Serviciului de Ambulanță a Județului Hunedoara le-au acordat primul ajutor calificat.\n\n”Intervenția echipajelor de salvare a fost deosebit de dificilă pentru că deplasarea până la răniți a trebuit să fie efectuată pe o distanță de aproximativ 1 km, pe teren accidentat și foarte abrupt. La intervenție au participat și echipaje ale SALVAMONT și ale jandarmeriei montane. Cauzele producerii accidentului urmează să fie stabilite în urma anchetelor efectuate de către instituțiile abilitate”, au declarat reprezentanții Inspectoratului pentru Situații de Urgență Hunedoara, despre acest caz.",
  "metadata": {
    "original_file": "jvj_0101.html"
  }
}