{
  "title": "Doi băieți și două fetițe rănite după ce au căzut cu tiroliana într-un parc de distracții de la Hațeg. A intervenit elicopterul SMURD",
  "content": "Conform ISU Hunedoara, în urmă cu puțin timp, la parcul de dinozauri de la Râul de Mori patru copiii, doi băieți și două fete, au fost răniți după ce au căzut de la câțiva metri înălțime. Mai multe echipaje medicale au intervenit pentru a le acorda primul ajutor.\n\nLa fața locului a fost trimis și un elicopter SMURD de la Caransebeș pentru a-l prelua pe cel mai grav dintre răniți. Este vorba despre un băiat de 7 ani.\n\n„În parcul de distracții Dinosaur World Transylvania din comuna Râu de Mori a avut loc un accident în urma căruia 4 minori, doi băieți și două fete au suferit mai multe traumatisme perin cădere de la înălțime. Din primele informații s-a rupt cablul tirolienei, iar cei patru copii au căzut de la 2 – 2,5 metri. Intervenția medicală este asigurată de Serviciul Județean de Ambulanță Hunedoara, un minor de 7 ani va fi transportat cu elicopterul la Spitalul din Hunedoara, iar ceilalți 3 vor merge la Spitalul din Deva. Copiii au suferit multiple traumatisme prin cădere de la înălțime”, au transmis reprezentanții ISU Hunedoara.",
  "metadata": {
    "original_file": "glasulhd_0055.html"
  }
}