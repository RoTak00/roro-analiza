{
  "title": "Petroșani. Primul clopoțel al noului an școlar se va auzi în Parcul Central ”Carol Schreter”",
  "content": "Elevii școlilor și grădinițelor din Municipiul Petroșani vor întâmpina noul an școlar la fel cum o făceau înainte de Pandemia de COVID. Astfel că, în dimineața zilei de 9 septembrie, elevii vor participa, împreună cu părinții și profesorii și educatorii lor, la ceremonia de deschidere a noului an școlar în Parcul Central ”Carol Schreter”.\n\nDupă multă vreme, parcul va fremăta din nou de emoție, la acest fapt contribuind în special bobocii, care vor fi încurajați de părinți, învățători și diriginți, precum și de oficialitățile municipiului\n\nAm avut săptămâna trecută o întâlnire cu directorii de școli, licee și grădinițe din Petroșani. A fost o întâlnire de lucru în care am stabilit o serie de chestiuni legate de începerea noul an școlar și de ce probleme mai sunt de rezolvat până la începerea lui. Am stabilit că începem cu festivitatea de deschidere în Parcul Central <<Carol Schreter>>, în data de 9 septembrie, de la ora 10. Elevii școlilor și grădinițelor sunt așteptați acolo”, a declarat primarul municipiului Petroșani, Tiberiu Iacob-Ridzi.\n\nEdilul a mai anunțat că noul an școlar va începe în condiții bune.\n\n„Nu avem probleme la niciuna dintre școli. Noul an școlar începe în condiții bune. Am discutat cu directorii despre stadiul în care ne aflăm cu acel proiect de peste 3 milioane de euro, pentru mobilier și aparatură. Suntem în licitație și evaluare cu mobilierul și echipamentul IT. Eu spun că în 2-3 săptămâni, maxim o lună de zile, vom avea un câștigător. Cred că vom putea să începem să dotăm încă din acest an cu mobilier și echipamente IT, școlile din Petroșani, dacă nu vor fi contestații. În rest, suntem în grafic cu toate celelalte lucruri”, a mai adăugat primarul municipiului Petroșani.",
  "metadata": {
    "original_file": "jvj_0095.html"
  }
}