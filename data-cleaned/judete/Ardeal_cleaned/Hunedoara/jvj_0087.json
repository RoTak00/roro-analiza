{
  "title": "Specializările moderne ale Universității din Petroșani sunt pe placul tinerilor",
  "content": "Universitatea din Petroșani a demarat de ceva timp un proces de modernizare a ofertei educaționale cu care se prezintă în fața tinerilor.\n\nRăspunsul adaptării la energiile verzi nu a întârziat prea mult, astfel că masteratul Consum și Producție Responsabilă se bucură de mare succes.\n\nReacția pozitivă a tinerilor l-a făcut pe rectorul Universității din Petroșani, Sorin Radu, să înceapă pregătirile și pentru un program de licență pe același profil.\n\n”În afară de masteratul <<Consum și Producție Responsabilă>> pe care l-am creat, pregătim și program de licență în același profil. Ne gândim și la alte masterate care să meargă în direcția energiilor regenerabile”, susține rectorul.\n\nConform sursei citate, Universitatea se îndreaptă și spre dezvoltarea turismului și a serviciilor, vizând tinerii absolvenți de liceu care nu au obținut bacalaureatul și care sunt din ce în ce mai mulți.\n\n”Vrem să avem la colegiu o specializare care vizează turismul și serviciile. Aici sunt vizați absolvenții de liceu fără bacalaureat, deoarece se pliază pe cerințele pieței de muncă din Valea Jiului”, a mai declarat rectorul Universității din Petroșani, Sorin Radu.\n\nOferirea de oportunități de învățare conectate cu nevoile pieței muncii din Valea Jiului, dar și din alte zone, crește șansele de angajare ale tinerilor. Iar acest lucru îi atrage pe aceștia, confirmând astfel că oferta educațională trebuie conectată cu prezentul și orientată către dezvoltare economică.",
  "metadata": {
    "original_file": "jvj_0087.html"
  }
}