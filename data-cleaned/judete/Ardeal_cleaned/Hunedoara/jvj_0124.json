{
  "title": "Zeci de vulcăneni au fost la dezbaterea bugetului local",
  "content": "Zeci de vulcăneni au fost prezenți astăzi în Sala de Ședințe a Consiliului local pentru a dezbate bugetul municipiului pentru acest an. Audiența a fost formată din consilieri locali, angajați ai administrației de la direcția economică, dar și un număr important de cetățeni.\n\nPrimarul municipiului Vulcan, Cristian Merișanu, a făcut o prezentare amănunțită a investițiilor și proiectelor realizate, a celor care vor fi realizate în acest an, dar și în următorul mandat. El a vorbit despre prioritizarea investițiilor, având la bază resursele bugetului, care este preconizat a fi mai mare anul acesta cu circa 17 milioane de lei. ”Am preferat să implementăm proiecte”, a spus primarul, referindu-se la anul precedent.\n\nUnii dintre cei prezenți au făcut propuneri, iar alții au cerut clarificări legate în special de investiții sau obiective care vor fi realizate, atât din bani europeni, cât și naționali sau din bugetul local.\n\nPrezent la dezbatere, președintele Academiei pentru Democrație, Comunitate și Mediu, Nicu Tașcă, a salutat prezența numeroasă, dar a punctat faptul că în sală nu era prezent niciun tânăr. Acesta a insistat pe alocarea de sume și pentru ”a reforma mentalitatea” și pentru a ”face ceva pentru tineri, pentru ca, la rândul lor, ei să facă ceva pentru comunitate”.",
  "metadata": {
    "original_file": "jvj_0124.html"
  }
}