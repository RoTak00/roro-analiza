{
  "title": "Europa FM îi provoacă la dezbatere pe candidații la președinție.",
  "content": "Având în vedere absența cvasitotală a dezbaterilor electorale între candidații la Președinția României, înaintea primului tur de scrutin din 10 noiembrie 2019, Europa FM invită public cei șase candidați susținuți de partidele parlamentare la o întâlnire electorală organizată joi, 7 noiembrie 2019, ora 20.30.\n\nCandidații Klaus Iohannis, Viorica Dăncilă, Dan Barna, Mircea Diaconu, Theodor Paleologu și Kelemen Hunor sunt așteptați să își expună ideile, viziunea și intențiile față de România, să interacționeze între ei și să transmită astfel un mesaj de civilitate și de civilizație democratică, pe parcursul a două ore, moderate de jurnalistul Moise Guran.\n\nDezbaterea va avea loc indiferent de numărul celor care vor răspunde invitației și va fi transmisă în direct la Europa FM, dar și video-live pe europafm.ro și pagina de Facebook Radio Europa FM.",
  "metadata": {
    "original_file": "glasulhd_0122.html"
  }
}