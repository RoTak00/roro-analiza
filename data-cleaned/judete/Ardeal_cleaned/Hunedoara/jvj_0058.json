{
  "title": "59% din șomerii hunedoreni au până în 50 de ani",
  "content": "În evidențele Agenției Județene pentru Ocuparea Forței de Muncă (AJOFM) Hunedoara sunt înregistrați 7.372 șomeri, rata șomajului fiind de 4,73 %. Datele se referă la finalul lunii iulie 2024, anunță AJOFM Hunedoara.\n\nComparativ cu luna precedentă, se constată o scădere cu 0,05%. Însă, șomerii tineri, de până în 40 de ani sunt în continuare destul de mulți. Mai exact, este vorba de 35%, 2573 de persoane.\n\nDacă ne uităm la persoanele între 40 și 49 de ani, adăugăm 1752 de persoane. Așadar, șomerii cu vârste de până în 49 de ani reprezintă 4325 de persoane, adică 59% din totalul șomerilor.\n\n”Din totalul de 7.372 persoane înregistrate în evidențele AJOFM Hunedoara, 2.155 erau beneficiari de indemnizaţie de şomaj, iar 5.217 erau șomeri neindemnizați. Șomerii cu studii gimnaziale au ponderea cea mai mare în totalul şomerilor înregistraţi în evidenţele AJOFM Hunedoara 27 %, urmat de cei cu studii liceale 26 %, iar 22 % sunt șomeri fără studii și cu nivel de studii primare. Șomerii care au absolvit învățământul profesional sau școli de arte și meserii reprezintă 15% din totalul șomerilor înregistrați, cei cu studii superioare sunt 8 %, iar cei cu învățământ postliceal sunt 2 %”, mai susține AJOFM Hunedoara.",
  "metadata": {
    "original_file": "jvj_0058.html"
  }
}