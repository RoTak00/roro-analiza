{
  "title": "Știrea precampaniei",
  "content": "Reîntoarcerea în PSD a rectorului Universității din Petroșani, Sorin Radu, este știrea importantă din această precampanie.\n\nEste știrea care va da cu adevărat greutate listei PSD pentru Consiliul Local Petroșani.\n\nActivitatea și rezultatele celui care conduce de ani buni singura universitate din România care nu se află într-o capitală de județ sunt deja cunoscute. Și asta pentru că, pe lângă toate celelalte atuuri importante, rectorul Radu aduce în PSD și o știință a comunicării, care nu a existat până acum în politica petroșăneană.\n\nIntuiesc că o contribuție la această revenire a avut și prezența la Petroșani a lui Vasile Dîncu, lider important al PSD, și om cu un cuvânt greu. Mergând mai departe, pot să cred că dacă rectorul Sorin Radu își va dori, consiliul local ar putea fi doar o stație sau o prezență pentru a potența lista.\n\nIar aici rămân la părerea că obiectivul celor 15 consilieri este destul de înalt, dar, cu astfel de achiziții, pare mai aproape de realizare.\n\nÎntorcându-mă, cred că dacă Sorin Radu își va dori, va putea să acceadă în parlament, mai ales că un loc eligibil pare că se va elibera. Este vorba de locul Nataliei Intotero, actual ministru al Familiei, care are șanse foarte mari să fie europarlamentar.\n\nÎn acest moment, nu cred că topul știrilor se va schimba, chiar dacă urmează o campanie electorală. Dar vom vedea foarte curând, nu-i așa?",
  "metadata": {
    "original_file": "jvj_0017.html"
  }
}