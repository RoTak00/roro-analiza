{
  "title": "35% din șomerii hunedoreni au vârste sub 40 de ani",
  "content": "La sfârșitul lunii mai 2024, în evidențele Agenției Județene pentru Ocuparea Forței de Muncă (AJOFM) Hunedoara erau înregistrați 7.580 șomeri, rata șomajului fiind de 4,87 %.\n\nÎn această lună, comparativ cu luna precedentă, a fost înregistrată o creștere de 0,05.\n\nDin totalul de 7.580 persoane înregistrate în evidențele AJOFM Hunedoara, 2.225 erau beneficiari de indemnizație de șomaj, iar 5.355 erau șomeri neindemnizați.\n\nÎn ceea ce privește vârsta, 35% dintre șomeri au vârste sub 40 de ani, totalizând 2696 de persoane. Pe o singură categorie de vârstă, cel mai mare număr de șomeri este înregistrat la segmentul 50-55 de ani, 1639, adică 24%.\n\n”Șomerii cu studii gimnaziale au ponderea cea mai mare în totalul şomerilor înregistraţi în evidenţele AJOFM Hunedoara 27 %, urmat de cei cu studii liceale 26 %, iar 22 % sunt șomeri fără studii și cu nivel de studii primare. Șomerii care au absolvit învățământul profesional sau școli de arte și meserii reprezintă 15% din totalul șomerilor înregistrați, cei cu studii superioare sunt 8 %, iar cei cu învățământ postliceal sunt 2 %”, anunță AJOFM Hunedoara.",
  "metadata": {
    "original_file": "jvj_0063.html"
  }
}