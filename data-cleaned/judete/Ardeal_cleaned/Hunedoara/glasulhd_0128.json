{
  "title": "BEC a sesizat Parchetul în cazul semnăturilor false pentru înregistrarea a opt candidați la președinție, printre care și Miron Cozma",
  "content": "Biroul Electoral Central (BEC) a sesizat organele de cercetare penală în privința semnăturilor de susținere depuse de opt persoane care au vrut să se înscrie în cursa pentru alegerile prezidențiale din noiembrie.\n\n”S-a constatat că un număr semnificativ de semnături, prezentate ca aparținând unor persoane diferite, prezintă elemente de similitudine evidentă, de natură a influența îndeplinirea condiției legale referitoare la numărul minim de susținători de 200.000”, a anunțat BEC, printr-un comunicat de presă.\n\nSesizarea BEC vine ca urmare a deciziei Curții Constituționale în cazul lui Viorel Cataramă, a cărui candidatură a fost respinsă de Biroul Electoral Central. BEC a respins înregistrarea candidaturii lui Cataramă pe motiv că peste 94.000 de semnături, din peste 230.000, prezentau „elemente de similitudine evidente”. Cataramă a atacat decizia la Curtea Constituțională, iar aceasta a admis contestația. ”Cerința semnăturii, ca element al listelor de susținători intră sub incidența dispozițiilor din Codul Penal pentru infracțiunea de fals în declarații, iar răsturnarea prezumției de veridicitate se poate face numai prin constatarea falsului, în condițiile prevăzute de lege”, a decis CCR.",
  "metadata": {
    "original_file": "glasulhd_0128.html"
  }
}