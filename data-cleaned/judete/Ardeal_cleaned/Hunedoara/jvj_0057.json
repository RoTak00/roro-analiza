{
  "title": "Minerii de la CEVJ vor primi salarii majorate, cu creşterea inflaţiei",
  "content": "Salariaţii Complexului Energetic Valea Jiului (CEVJ) vor beneficia, de la data de 15 septembrie, de o majorare a salariului tarifar cu peste 300 de lei, ca urmare a creşterii inflaţiei, conform prevederilor Contractului Colectiv de Muncă încheiat la nivelul companiei.\n\nPotrivit CEVJ, în urma discuţiilor dintre Sindicatul Muntele şi administraţia companiei s-a stabilit valoarea coeficientului de corelare cu coşul minim şi inflaţia, care trebuie aplicat conform CCM în vigoare la nivelul companiei.\n\n„Astfel, începând cu data de 15 septembrie anul curent, fiecare salariat al CEVJ va beneficia de o creştere a salariului tarifar cu o sumă de peste 300 de lei/angajat. Această majorare vine ca urmare a creşterii inflaţiei şi a valorii coşului minim necesar pentru un trai decent. Ne bucură că în momentul de faţă Contractul Colectiv de Muncă se respectă în integralitate, toate drepturile prevăzute în CCM şi, implicit, în contractele individuale de muncă fiind plătite la zi”, anunță anonimii reprezentanți ai CEVJ.",
  "metadata": {
    "original_file": "jvj_0057.html"
  }
}