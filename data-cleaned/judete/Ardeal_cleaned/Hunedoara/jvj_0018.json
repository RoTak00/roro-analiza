{
  "title": "În spatele ușii Primăriei Capitalei se află dinamită",
  "content": "Coaliția PSD- PNL s-a băgat într-o situație complicată în cazul alegerii primarului general al Capitalei. Obsesia lui Marcel Ciolacu de a nu o lăsa sub niciun chip pe Gabriela Firea să candideze a crescut riscul de eșec. Ori un astfel de eșec…\n\nNominalizarea medicului Cătălin Cîrstoiu are multe puncte slabe (notorietatea scăzută, amintirea lui Sorin Oprescu), ceea ce va pune presiune și mai mare pe forța electorală a celor două partide. Aici însă trebuie spus că PSD are o forță importantă, PNL nefiind deloc recunoscut ca un partid puternic în București, nereușind nicicum să-l facă mare pe Sebastian Burduja, cu toate strădania.\n\nPrezența Firei în competiție l-ar fi înlăturat pe Cristian Popescu Piedone, președintele PU-SL, surpriza anului 2024 în sondajele de opinie. Piedone este un politician versat și trecut prin multe, iar procentele îl îndeamnă foarte serios să candideze. Și dacă nu va câștiga, el strică grav socotelile. Ce îi poate oferi coaliția să nu o facă?\n\nUn alt element este că deși este un personaj dificil, Nicușor Dan nu a avut un mandat dezastruos. Are chiar câteva puncte tari recunoscute de experți într-ale Bucureștiului, cum ar fi Traian Băsescu.\n\nCeea ce vreau să spun este că jocul politic de la București este infinit mai complicat decât cel din Valea Jiului (unde un singur transfer politic pare să fi rezolvat ecuația).\n\nCoaliția și-a complicat prea mult șansele de a câștiga Primăria Capitalei, iar acum în spatele ușii acesteia se află dinamită din cea mai puternică.\n\nUn eventual eșec îi va crea probleme serioase lui Nicu (Nicolae Ciucă, președintele PNL), dar mai ales lui Marcel Ciolacu, președintele PSD.\n\nP.S.: Expresia ”În spatele fiecărei uși se află dinamită” îi aparține lui Donald Trump, fost și posibil viitor președinte al Statelor Unite ale Americii.",
  "metadata": {
    "original_file": "jvj_0018.html"
  }
}