{
  "title": "De ce crește populația României?",
  "content": "”Populația României este în creștere”, spune o știre de zilele acestea care l-ar fi bucurat chiar și pe Nicolae Ceaușescu. Fanii fostului dictator probabil că jubilează și ei la auzul enunțului.\n\nPentru a înțelege trebuie, însă, să intrăm în profunzime.\n\nCum crește populația țării noastre, când încă milioanele de români care au părăsit țara se întorc doar în luna august și stau ore bune la graniță?\n\nCum crește populația, când fenomenul repatrierilor este încă unul izolat?\n\nEi bine, crește populația pentru că în țara noastră vin alte naționalități. În special asiatici. Și mai ales nepalezi.\n\nVin întâi bărbații, care lucrează asiduu pe cei 500 de euro, care nu-i mai mulțumesc pe mulți români. Fac munci slab calificate, iar din banii câștigați trăiesc și trimit și acasă.\n\nDupă o vreme, când ”prind cheag”, își aduc și familiile.\n\nPentru ei România e tărâmul făgăduinței, locul unde își pot construi o viață.\n\nExact la fel, cum românii au luat (și încă mai iau) calea străinătății pentru a-și construi un viitor.\n\nCum le sună acest lucru naționaliștilor de tip ceaușist mi-e greu să îmi dau seama.\n\nCert este că, o știre care poate părea bună le poate strica unora starea de spirit pe toată ziua, luna sau chiar anul.\n\nSuntem oare pregătiți să trăim alături de naționalități cu care nu avem prea multe în comun, este o întrebare care ar trebui exersată tot mai mult.\n\nCert este că realitatea socială nu ne lasă prea mult timp de acomodare.",
  "metadata": {
    "original_file": "jvj_0007.html"
  }
}