{
  "title": "Muzeul Mineritului va putea fi vizitat gratuit de ziua truditorilor din adâncuri",
  "content": "În fiecare an, în data de 6 august în Municipiul Petroșani se sărbătorește cu fast Ziua Minerului. Prin aceste manifestări, comunitatea petroșăneană își valorifică trecutul și prezentul mineresc (atât cât mai e).\n\nDeosebit față de ceilalți ani este faptul că, în acestă zi de sărbătoare, doritorii vor putea vizita Muzeul Mineritului fără a mai plăti bilet de intrare. Muzeul va fi deschis pentru vizitatori între orele 10 și 16.\n\nManifestările dedicate Zilei Minerului vor începe, însă, la ora 9, cu tradiționala ceremonie de depunere de coroane de flori la Statuia Minerului din Parcul ”Carol Schreter”.\n\nSărbătoarea va continua apoi cu o manifestare culturală, care îi are în prim-plan tot pe mineri. Astfel, de la ora 17, în Sala de Marmură a Primăriei Petroșani va avea loc lansarea volumului ”Măcelul de la Lupeni din 6 august 1929. Alfabetul relatărilor despre greva minerilor”, scris de Marian Boboc, precum și vernisajul Expoziției ”Mineritul în însemne monetare”.",
  "metadata": {
    "original_file": "jvj_0096.html"
  }
}