{
  "title": "59% din șomerii hunedoreni au vârste sub 50 de ani",
  "content": "În evidențele Agenției Județene pentru Ocuparea Forței de Muncă (AJOFM) Hunedoara erau înregistrați, la sfârșitul lunii august, 7.263 șomeri. Conform AJOFM Hunedoara, rata șomajului a fost de 4,66 %, în scădere cu 0,07% față de luna precedentă\n\nDin totalul de 7.263 de persoane înregistrate în evidențele AJOFM Hunedoara, 2.215 erau beneficiari de indemnizaţie de şomaj, iar 5.048 erau șomeri neindemnizați.\n\nÎn ceea ce privește grupa de vârstă, 59% dintre șomeri au vârste sub 50 de ani, totalizând 4271 de persoane. Cel mai mic număr de șomeri se constată în grupa de vârstă 25-29 de ani, însumând 518 persoane, adică 7% din totalul șomerilor hunedoreni.\n\nȘomerii cu studii gimnaziale au ponderea cea mai mare în totalul şomerilor înregistraţi în evidenţele AJOFM Hunedoara 27 %, urmat de cei cu studii liceale 26%, iar 23 % sunt șomeri fără studii și cu nivel de studii primare. Șomerii care au absolvit învățământul profesional sau școli de arte și meserii reprezintă 14% din totalul șomerilor înregistrați, cei cu studii superioare sunt 8 %, iar cei cu învățământ postliceal sunt 2 %, mai susține AJOFM Hunedoara.",
  "metadata": {
    "original_file": "jvj_0054.html"
  }
}