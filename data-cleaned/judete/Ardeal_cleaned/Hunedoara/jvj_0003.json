{
  "title": "Sinecurile din CEVJ - cap de listă pentru blocarea banilor europeni",
  "content": "Știrea săptămânii este fără îndoială blocarea parțială a banilor din Cererea de plată Nr.3 din Planul Național de Redresare și Reziliență.\n\nDecizia Comisiei Europene vine ca urmare a neîndeplinirii mai multor jaloane, dintre care patru se referă la guvernanța corporatistă a companiilor de stat. Cu alte cuvinte, ne-am angajat să înlocuim oamenii de partid cu manageri profesioniști. Dar vor politicienii să facem asta?\n\nLuăm exemplul Complexul Energetic Valea Jiului (CEVJ), care este subvenționat consistent cu cel puțin jumătate din valoarea bugetului său total. Doar în luna mai, CEVJ a primit 70 de milioane de euro.\n\nȘtie cineva ce s-a făcut cu acești bani, în afară de a plăti gras sinecuri?\n\nNu cred că știe nimeni. Pentru că șefii CEVJ nu dau doi bani pe transparență și manifestă un dispreț extrem față de opinia publică, care îi sponsorizează să stea în funcții pe salarii de multe mii de euro.\n\nCum să dea politicul drumul unei asemenea vaci de muls?!\n\nCum să renunțe la controlul acestui purcoi de bani?!\n\nFaptul că Bruxelles-ul nu se lasă impresionat de cântecul de lebădă al politicienilor români este un lucru foarte bun. Noi pur și simplu nu vrem să ne normalizăm. Să terminăm odată cu sinecurile pe bani publici.\n\nNu vrem și pace. Chiar dacă au trecut mai mult de 30 de ani. Iar această lipsă de dorință ne va costa. Peste un miliard de euro.\n\nMerită? Doar pentru ca unii să se îmbogățească și să împartă banul public cum vor ei?\n\nEu cred că nu.\n\nDar faptul că și Complexul Energetic Valea Jiului este pe această listă a rușinii politice mi se pare încă un piron bătut în imaginea acestei zone. Așa cum am mai avut multe altele, chiar începând cu mineriadele.\n\nCred că n-ar fi deloc lipsit de sens să vă gândiți și la asta când veți merge să votați.",
  "metadata": {
    "original_file": "jvj_0003.html"
  }
}