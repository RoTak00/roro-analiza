{
  "title": "Un incendiu puternic s-a produs noaptea trecută, într-un depozit din municipiul Deva, în care se aflau piese auto și anvelope",
  "content": "Un incendiu puternic s-a produs în această noapte, într-un depozit din municipiul Deva, în care se aflau piese auto și anvelope\n\nLa locul incendiului au intervenit de urgență, pompierii militari din cadrul Detașamentului Deva, în sprijinul cărora s-au alocat forțe din cadrul detașamentelor Hunedoara, Orăștie și Secției Ilia, sub coordonarea prim-adjunctului inspectorului – șef.\n\nLa sosirea echipajelor operative, incendiul se manifesta generalizat pe o suprafață de circa 500 metri pătrați, cu o foarte mare degajare de fum și cu posibilitatea de extindere a flăcărilor la o altă hală din apropiere.\n\nPompierii au localizat prompt incendiul după care au acționat mai bine de 4 ore pentru lichidarea acestuia.\n\nUn echipaj de pompieri care încadrează o autospecială de lucru cu apă și spumă se află în continuare, la fața locului, în supraveghere.\n\nAvând în vedere amploarea evenimentului, la locul intervenției s-au deplasat inspectorul șef al ISU Hunedoara, prefectul județului, șeful Inspecției de Prevenire al ISU Hunedoara și reprezentanți ai Gărzii de Mediu.\n\nDin fericire, nu au existat victime.\n\nPentru misiune au fost alocate: 6 autospeciale de stingere cu apă și spumă, o autospecială de lucru la înălțime, o autospecială de primă intervenție și comandă și o ambulanță SMURD.",
  "metadata": {
    "original_file": "glasulhd_0063.html"
  }
}