{
  "title": "Va pierde PSD din scandalul pensiilor minerilor?",
  "content": "La congresul PSD de ieri, pesediștii hunedoreni au fost în număr mare (fără să suplinească însă absența Gabrielei Firea, de care s-au interesat toți jurnaliștii). Au vrut parcă să arate că sunt puternici, în jurul lui Laurențiu Nistor, vicepreședinte al PSD.\n\nAcasă, în județ, pare că scandalul deciziilor de recalculare a pensiilor minerilor face valuri. Rețelele sociale sunt pline de nemulțumiri și de mesaje negative la adresa PSD (și a PNL).\n\nLa asta se adaugă și cozi la Casa Locală de Pensii Petroșani, unde pensionarii depun contestații.\n\nConsiderând poate că e perioada de vacanță, liderii locali ai PSD nu au catadicsit să comunice pe acest subiect, lăsându-i pe nemulțumiți să fiarbă în sucul propriu și să creeze un scandal veritabil.\n\nSe știe că Valea Jiului este un fief PSD, care a crescut și pe pensiile nesperat de mari ale minerilor. Dar va conta că lucrurile nu mai sunt atât de vesele acum?\n\nVor mai vota oamenii din Valea Jiului? Și dacă da, pe cine?\n\nEu am spus întotdeauna că PSD nu a strălucit la comunicare în Județul Hunedoara și niciodată în Valea Jiului. Slăbiciunea celorlalte partide le-a asigurat o liniște și conservare a puterii fără niciun picur de transpirație (vezi transpirația lui Marcel Ciolacu la conferința de presă de după congres).\n\nVa fi la fel și de acum încolo?\n\nVor fi alegerile parlamentare și prezidențiale declinul acestui mod de a face politică?\n\nIar mandatele primarilor, care vor începe în curând, vor fi la fel de liniștite ca până acum?\n\nE momentul multor întrebări. Al unor întrebări care nu prea pare să-i preocupe pe liderii PSD.\n\nO fi bine, o fi rău?",
  "metadata": {
    "original_file": "jvj_0008.html"
  }
}