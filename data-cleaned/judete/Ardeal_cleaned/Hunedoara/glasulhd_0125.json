{
  "title": "Lucian Heiuş (PNL), imediat după căderea guvernului Dăncilă: „Noi ne dorim alegeri anticipate”",
  "content": "La câteva minute după comunicarea oficială a rezultatului votului asupra moţiunii de cenzură împotriva guvernului Dăncilă, preşedintele PNL Hunedoara, Lucian Heiuş, a declarat că, în opinia sa, cea mai potrivită soluţie politică pentru România ar fi alegerile anticipate.\n\nHeiuş a adăugat că nu s-a temut vreun moment că moţiunea nu va trece (cum s-a întâmplat de atâtea ori cu moţiunile de cenzură depuse de Opoziţie): „Am ştiut clar că va fi un vot la limită, dar îi cunosc bine pe colegii parlamentari care au votat şi n-am avut în niciun moment vreo îndoială asupra succesului moţiunii. Noi ne dorim alegeri anticipate, să ne întoarcem către români şi românii să decidă cine guvernează ţara. Dacă nu se vor putea organiza alegeri anticipate, atunci ne dorim să intrăm singuri la guvernare. Este o decizie realistă, pentru că majoritatea celorlaltor formaţiuni care au votat moţiunea de cenzură au anunţat că nu doresc să intre la guvernare. Noi ne asumăm această guvernare. Mâine, în şedinţa Biroului Permanent Naţional se va decide dacă vom avea un guvern minoritar (PNL – n.red.) sau dacă se va milita pentru alegeri anticipate”.",
  "metadata": {
    "original_file": "glasulhd_0125.html"
  }
}