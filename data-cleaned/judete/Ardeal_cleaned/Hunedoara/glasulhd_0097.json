{
  "title": "Șoferi băuți sau fără permis, depistați în trafic de către polițiști",
  "content": "În data de 05.11.2020, în jurul orei 02:45, polițiștii au depistat în trafic un bărbat în vârstă de 31 de ani, din municipiul Deva, care conducea un autoturism pe raza municipiului Deva, având dreptul de a conduce autovehicule suspendat.\n\nÎn data de 05.11.2020, în jurul orei 00:45, poliţiştii din cadrul Poliției Orașului Simeria au fost sesizaţi despre faptul că, pe o stradă din orașul Simeria, a avut loc un eveniment rutier.\n\nÎn cel mai scurt timp, o patrulă de siguranță publică s-a deplasat la fața locului, unde a depistat conducătorul autoturismului implicat în evenimentul rutier, un bărbat în vârstă de 63 de ani, din municipiul Hunedoara, precum şi o tânără de 19 ani, care a declarat că, în timp ce conducea un autoturism din direcția de mers Bârcea Mare-Bârcea Mică, a fost acroșată în partea laterală de autoturismul condus de bărbat, pe care l-a urmărit ulterior, până pe strada Preot Nistor Socaciu, unde a fost oprit de poliţişti. Conducătorii autoturismelor implicate în tamponare nu au dorit să se deplaseze la spital, susținând că nu a suferit vătămări corporale.\n\nÎn urma testării cu aparatul etilotest a bărbatului în vârstă de 63 ani, a rezultat o concentraţie de 0,58 mg/l, alcool pur în aerul expirat.\n\nDe asemenea, în urma interogării bazelor de date ale Poliției Române, poliţiştii au stabilit că bărbatul figurează ca având permisul de conducere reținut.\n\nÎn data de 04.11.2020, la ora 17:10, poliţiştii au oprit în trafic un bărbat de 54 de ani, care conducea un autoturism pe strada Mihai Eminescu, din municipiul Deva, fără a poseda permis de conducere.\n\nÎn cazurile prezentate, poliţiştii au întocmit dosare de cercetare penală.",
  "metadata": {
    "original_file": "glasulhd_0097.html"
  }
}