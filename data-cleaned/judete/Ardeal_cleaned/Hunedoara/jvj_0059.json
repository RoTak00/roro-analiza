{
  "title": "”Admiterea din acest an a fost puțin mai bună față de cea de anul trecut”",
  "content": "După cum am anunțat deja în articolul ”Mai sunt locuri la Universitatea din Petroșani”, instituția de învățământ superior din Valea Jiului pregătește, în luna septembrie, o nouă sesiune de admitere, pentru locurile rămase libere.\n\nPână la noua sesiune, sesiunea din vară a fost supusă unei analize comparative, iar rectorul Universității din Petroșani, Sorin Radu, susține că rezultatele au fost bune, fiind ocupate mai multe locuri decât în anii precedenți.\n\nAdmiterea din acest an a fost puțin mai bună față de cea de anul trecut, în sensul în care am ocupat mai multe locuri atât la buget cât și la taxă. La studiile de licență a mers mai bine față de anul trecut, iar la master a fost comparativ cu anul trecut”, a declarat rectorul.\n\nTotodată, rectorul anunță că mai sunt locuri libere și pentru românii de pretutindeni.\n\nÎn toamnă vom ocupa sigur toate locurile bugetate și cele cu taxă. Nici pentru românii de pretutindeni nu am ocupat toate locurile și am observat că la nivel de țară sunt din ce în ce mai puțini. Poate o parte dintre ei rămân să studieze în Republica Moldova, o parte se îndreaptă către universitățile de la granița cu Republica Moldova. Eu cred că în toamnă vom ocupa și acolo locurile”, a încheiat Sorin Radu, rectorul Universității din Petroșani.",
  "metadata": {
    "original_file": "jvj_0059.html"
  }
}