{
  "title": "Doi minori au sustras un autoturism din Deva și au fost urmăriți până în Hațeg unde au fost opriți",
  "content": "La data de 03.12.2021, în jurul orei 03:40, agenții de poliție din cadrul Poliției Municipiului Deva au efectuat semnal regulamentar de oprire a unui autoturism care circula (având luminile de întâlnire stinse) pe bulevardul Decebal, din Deva. Întrucât conducătorul autoturismului nu a oprit la semnalele poliţiştilor, aceştia au pornit în maşinii suspecte până la intrarea în orașul Hațeg, unde, cu ajutorul unui echipaj de poliție din cadrul Poliției Orașului Hațeg, au reușit oprirea autoturismului.\n\nÎn urma legitimării conducătorului autoturismului, poliţiştii au stabilit că acesta este un minor în vârstă de 17 ani, din municipiul Hunedoara, iar în autoturism se mai afla un minor în vârstă de 15 ani, din municipiul Deva.\n\nDin cercetările efectuate, poliţiştii au stabilit faptul că autoturismul a fost sustras de către cei doi minori pe de raza municipiului Deva (unde a fost parcat fără a fi asigurat corespunzător, cheile de contact fiind lăsate în interiorul maşinii).\n\nÎn cauză, poliţiştii au întocmit dosar penal sub aspectul săvârșirii infracțiunii de furt calificat şi conducere fără permis. Cei doi minori sunt cercetaţi de poliţiştii Biroului de Investigaţi Criminale Deva pentru acelaşi gen de infracţiuni, faţă de minorul în vârstă de 17 ani urmând a fi dispusă măsura preventivă a reţinerii, pentru 24 de ore.",
  "metadata": {
    "original_file": "glasulhd_0070.html"
  }
}