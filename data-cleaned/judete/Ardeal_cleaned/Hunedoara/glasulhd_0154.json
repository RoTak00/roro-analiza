{
  "title": "Corvinul este gata de lupta pentru un loc în Superligă!",
  "content": "Imediat după ce au fost eliminaţi de Astana din turul 3 preliminar Conference League, oficialii celor de la Corvinul Hunedoara au depus la FRF actele necesare pentru schimbarea formei juridice.\n\nAcest lucru a venit cu întârziere, deoarece formaţia antrenată de Florin Maxim nu putea să îşi schimbe forma de organizare în timp ce participa în competiţiile organizate de UEFA.\n\nFRF a venit, astfel, cu soluția de a amâna toate meciurile Corvinului din campionat până la ieșirea din cupele europene.\n\nCorvinul a putut, astfel, să joace în cupele europene cu vechea formă de organizare și să-și schimbe statutul juridic până la primul meci din Liga 2. Demersurile au avut succes, iar Federația Română de Fotbal a anunțat oficial că schimbarea formei de organizare a fost aprobată.\n\n„Direcția juridică a FRF constată că sunt îndeplinite cerințele regulamentare, motiv pentru care acordă aviz favorabil pentru cesionarea activității sportive și a dreptului de participare în competițiile fotbalistice de la Clubul Sportiv Corvinul 1921 Hunedoara, cu sediul în municipiul Hunedoara, str. Mihai Viteazu nr. 6A, județul Hunedoara, către Asociația Club Sportiv F.C. Corvinul Hunedoara 1921, cu sediul în municipiul Hunedoara, bdul. Libertății, nr. 17, județul Hunedoara”, a anunţat Federaţia Română de Fotbal.",
  "metadata": {
    "original_file": "glasulhd_0154.html"
  }
}