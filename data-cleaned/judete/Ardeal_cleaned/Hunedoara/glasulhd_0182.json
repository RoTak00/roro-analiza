{
  "title": "Maestrul medaliilor de aur! Mircea Popa, fondatorul ACS Ronin Deva – 4 medalii de aur la Campionatului European de Karate Tradițional de la Iași",
  "content": "Aproape 1.000 de karateka din 16 țări europene s-au întrecut în week-end, la Polivalenta ieșeană, la ediția a 37-a a Campionatului European de Karate Tradițional.\n\nSensei Mircea Popa, fondatorul ACS Ronin Deva (maestru emerit al sportului, centura neagră 6 dan – karate tradiţional) a reprezentat cu cinste județul Hunedoara, urcând de patru ori pe cea mai înaltă treaptă a podiumului Campionatului European de Karate Tradițional, (ediția XXXVII, Iași, România, 17-19 mai 2024).\n\nCompetiţia a inclus probe de kata şi kumite, judeţul Hunedoara fiind reprezentat cu cinste de sensei Mircea Popa, fondatorul Asociaţiei Club Sportiv Ronin – Deva (club afiliat Federației Române de Karate Tradițional FRKT), care a participat și ca arbitru principal, la o parte dintre probe.\n\nSensei Mircea Popa a confirmat, încă odată, valoarea unei cariere de aur, obținând nu mai puțin de 4 medalii de aur la probele de kata, kumite, fugko și kogo kumite (categoria veterani, 50-55 ani).\n\nSensei Mircea Popa, multiplu campion european și fost membru al lotului național de karate al României, de mai bine de 10 ani s-a dedicat activității de antrenor al viitorilor campioni din cadrul ACS Ronin Deva, club care confirmă valoarea karateului din județul Hunedoara.",
  "metadata": {
    "original_file": "glasulhd_0182.html"
  }
}