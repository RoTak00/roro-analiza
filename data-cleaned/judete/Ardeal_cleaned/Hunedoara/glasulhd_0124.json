{
  "title": "Laurenţiu Nistor (PSD), după căderea guvernului Dăncilă: „S-a dovedit că avem mulţi trădători în partid. Unul e chiar din judeţul Hunedoara”",
  "content": "Preşedintele organizaţiei PSD Hunedoara, deputatul Laurenţiu Nistor, spune că demersul Opoziţiei de a înlătura guvernul Dăncilă prin moţiune de cenzură „este un exerciţiu democratic”, iar partidul îşi va vedea de treabă în continuare, dar în Opoziţie. Nistor reclamă însă trădătorii din PSD.\n\n„Ce să spun despre rezultat?! Este un exerciţiu democratic al Opoziţiei. Rezultatul… n-are rost acum să ne mai gândim prea mult dacă ne aşteptam sau nu la aşa ceva. S-a dovedit însă că avem mulţi trădători în partid, iar unul dintre trădători e chiar din judeţul Hunedoara. Unul pe care PSD l-a făcut mare în politică, dar el a trecut la Pro România. Da, mă refer la domnul Sorin Marica. Acum important este ca preşedintele să-şi numească cât mai repede un premier care să formeze un guvern şi poporul este cel care va judeca cine a guvernat mai bine, noi sau cei care acum vin şi spun că vor anula zeci de mii de locuri de muncă, vor îngheţa salarii şi vor tăia pensii.\n\nSunt de acord cu alegerile anticipate (solicitate de PNL şi USR – n.red.), dar nu se vor putea face niciodată. De ce spun asta?! Pentru că ei (membrii din celelalte partide) nu vor vota aşa ceva. Când te gândeşti că mai ai doar un an de mandat şi nu se ştie sigur dacă vei fi sau nu pe lista partidului pentru următoarele alegeri credeţi că vor vota? Logic că nu vor vota aşa ceva!”",
  "metadata": {
    "original_file": "glasulhd_0124.html"
  }
}