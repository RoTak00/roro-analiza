{
  "title": "Un tânăr deţinut s-a sinucis în Penitenciarul Miercurea-Ciuc",
  "content": "Un tânăr în vârstă de 20 de ani, aflat în custodia Penitenciarului Miercurea-Ciuc, s-a sinucis, sâmbătă, prin spânzurare, în camera de deţinere în care a fost cazat individual.\n\nPenitenciarul Miercurea-Ciuc a informat printr-un comunicat de presă că tânărul nu era cunoscut cu intenţii de suicid şi nu a afirmat anterior că are asemenea intenţii.\n\n„Motivul pentru care deţinutul a recurs la gestul extrem este necunoscut. Incidentul a fost descoperit de agentul supraveghetor în camera de deţinere la care a fost cazat individual, ulterior apelându-se Serviciul Unic de Urgenţă 112. Au fost aplicate manevre de resuscitare circa 40 minute, dar fără rezultat, decesul fiind declarat oficial la ora 17:30”, se arată în comunicat.\n\nConform sursei citate, deţinutul avea domiciliul în judeţul Harghita şi fusese arestat preventiv din data de 05.09.2024, în baza mandatului de arestare preventivă emis de Tribunalul Harghita, ca urmare a săvârşirii infracţiunii de tentativă de omor. Acesta figura fără antecedente penale şi a fost depus în Penitenciarul Miercurea-Ciuc în 30 octombrie.\n\n„Pe această cale, conducerea instituţiei face cunoscut faptul că în urma incidentului produs s-au demarat cercetările specifice în vederea stabilirii circumstanţelor şi a cauzelor producerii evenimentului”, se mai precizează în comunicat. (Şt.P.)",
  "metadata": {
    "original_file": "informatiahr_0019.html"
  }
}