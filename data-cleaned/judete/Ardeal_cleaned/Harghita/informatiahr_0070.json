{
  "title": "Lucrări ample de modernizare la Spitalul Judeţean de Urgenţă din Miercurea-Ciuc",
  "content": "Dezvoltarea Spitalului Judeţean de Urgenţă Miercurea-Ciuc este în plină desfăşurare şi are ca obiectiv principal îmbunătăţirea condiţiilor medicale oferite cetăţenilor. Conform strategiei stabilite de autorităţile locale, modernizarea acestui spital de categoria a II-a vizează nu doar echipamente medicale de ultimă generaţie, ci şi extinderea infrastructurii spitalului pentru a răspunde mai bine nevoilor comunităţii.\n\nPrin intermediul unei postări pe reţelele de socializare, preşedintele Consiliului Judeţean Harghita, Borboly Csaba, a detaliat lucrările care sunt în prezent în desfăşurare. „Lucrările de reabilitare a Spitalului Judeţean sunt în derulare şi chiar ne pregătim pentru noi investiţii. Spitalul Judeţean Harghita este un spital de categoria 2, unde deja profesionalismul este într-un nivel foarte mare, echiparea cu instrumente ultra-moderne, ultra-noi este în derulare şi chiar avem foarte multe specialităţi pentru care, din alte judeţe, se trimit aici pacienţi pentru a fi trataţi. De aceea, dezvoltarea spitalului trebuie să continue cu paşi repezi”, a declarat Borboly Csaba.\n\nÎn cadrul acestui amplu proces de modernizare vor fi realizate o serie de investiţii importante. Una dintre cele mai stringente fiind extinderea Unităţii de Primiri Urgenţe, alături de construirea unei noi clădiri dedicate secţiilor de pneumologie şi boli infecţioase. De asemenea, proiectul prevede crearea unor noi parcări pentru pacienţi şi personalul medical, precum şi construirea de locuinţe destinate medicilor, pentru a atrage şi păstra profesionişti în domeniu.\n\n„Am depus proiectul şi sperăm să câştige, vom construi o clădire de 8 etaje, unde vom muta şi restul secţiilor care acum sunt peste tot în teritoriul oraşului municipiului Miercurea-Ciuc”, a explicat preşedintele CJ Harghita.\n\nUn aspect esenţial al dezvoltării infrastructurii este optimizarea accesului la spital. În acest sens, se lucrează deja la construirea a trei drumuri noi care vor deservi atât accesul pacienţilor, cât şi al ambulanţelor şi al vehiculelor implicate în proiectele de construcţie. Primăria Miercurea-Ciuc va instala o barieră la intersecţia cu Policlinica pentru a facilita accesul ambulanţelor şi gestionarea traficului în jurul unităţii medicale.\n\n„Intenţia noastră şi strategia noastră de dezvoltare a Spitalului Judeţean Harghita este aceea să fie la un loc accesibil, bine echipat, cu oameni bine pregătiţi şi să putem oferi pentru pacienţi o însănătoşire grabnică şi condiţii în confort. (…) În următorii 5, 6, 7, 8 ani nu ştiu ce altceva să vă asigur, decât că aici în continuare va fi şantier şi cred că în 6-8 ani vom reuşi să realizăm obiectivele”, a menţionat preşedintele CJ Harghita.",
  "metadata": {
    "original_file": "informatiahr_0070.html"
  }
}