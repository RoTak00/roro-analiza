{
  "title": "SJU Miercurea-Ciuc: Campanie gratuită de screening pentru cancerul de prostată şi testicular",
  "content": "În luna noiembrie, Spitalul Judeţean de Urgenţă (SJU) Miercurea-Ciuc, în colaborare cu secţia de urologie şi laboratorul medical, se alătură iniţiativei mondiale de conştientizare a importanţei screeningului pentru cancerul de prostată. Potrivit unui comunicat emis de SJU Miercurea-Ciuc, în ultimele două săptămâni ale lunii, ambulatoriul de urologie va oferi consultaţii gratuite pentru depistarea precoce a cancerului de prostată şi a cancerului testicular. Screeningul pentru cancerul testicular se adresează bărbaţilor cu vârsta între 18 şi 50 de ani, iar cel pentru cancerul de prostată este destinat celor peste 45 de ani.\n\nConform sursei citate, fiecare pacient va beneficia de testul PSA, test care poate indica prezenţa unor afecţiuni de prostată. În plus, pacienţii internaţi în spital în a doua jumătate a lunii vor putea beneficia de acelaşi test.\n\nCancerul de prostată este a doua cea mai frecventă afecţiune oncologică la bărbaţi, factorii de risc incluzând vârsta, obezitatea şi predispoziţia genetică. Screeningul implică ecografia prostatei şi palparea rectală, iar dacă este nevoie, pot fi efectuate teste suplimentare de markeri tumorali. La rândul său, cancerul testicular, poate fi suspectat în prezenţa unor simptome precum durere testiculară, nodul dur sau senzaţie de greutate.\n\nPentru programare la screening, fără trimitere medicală, doritorii pot suna la numărul 0751/21.35.66, de luni până vineri, între orele 09:00 şi 14:00. Campania dedicată conştientizării importanţei participării la screeningul pentru cancerul de prostată este susţinută de Brutăria Bocskor. (E.Ş.)",
  "metadata": {
    "original_file": "informatiahr_0051.html"
  }
}