{
  "title": "Amnistie fiscală şi la Miercurea-Ciuc",
  "content": "După ce Topliţa a aprobat, luni, amnistia fiscală parţială, şi Miercurea-Ciuc în cadrul şedinţei de Consiliu Local de ieri, a adoptat o asemenea măsură.\n\n„Consiliul local din Miercurea-Ciuc, aflat la final de mandat, s-a reunit (…) pentru ultima dată: în cadrul şedinţei extraordinare, s-a aprobat procedura de acordare a anulării accesoriilor aferente obligaţiilor bugetare principale restante la data de 31.08.2024 inclusiv, datorate de către contribuabili, bugetului local al municipiului Miercurea-Ciuc”, se arată în cadrul unui comunicat de presă emis de către Primăria municipiului Miercurea-Ciuc.\n\nCei care doresc să beneficieze de amnistia fiscală parţială – practic, nu vor mai trebui să achite majorările de întârziere dacă plătesc sumele restante – trebuie să depună o cerere Serviciul Impozite, Taxe şi Alte Venituri din cadrul Primăriei, prin care îşi manifestă intenţia în acest sens. Data limită de depunere a cererii este 25 noiembrie 2024.\n\nPe baza cererii se va elibera un certificat de atestare fiscală, iar după achitarea datoriei de bază, aceştia vor primi o decizie privind acordarea anulării accesoriilor. Pentru a fi eligibili, pe lângă impozitele şi taxele locale solicitanţii trebuie să achite amenzile contravenţionale şi chiriile.\n\nFormularul de cerere poate fi solicitat şi completat la Serviciul Impozite, Taxe şi Alte Venituri (Centrul de Relaţii cu Publicul, str. Mihai Sadoveanu, nr. 4).",
  "metadata": {
    "original_file": "informatiahr_0041.html"
  }
}