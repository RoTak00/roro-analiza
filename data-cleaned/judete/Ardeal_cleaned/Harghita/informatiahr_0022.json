{
  "title": "Sancţiune substanţială aplicată de Garda de Mediu Harghita pentru depozitarea de steril în arie protejată, în apropierea comunei Ciceu",
  "content": "Un agent economic din judeţ a fost sancţionat de comisarii Gărzii de Mediu Harghita după ce a împrăştiat o cantitate semnificativă de steril provenit de la o carieră de piatră pe un teren aflat în arie protejată, în apropierea comunei Ciceu, fiind notificată şi Agenţia pentru Protecţia Mediului (APM) în vederea demarării procedurilor pentru suspendarea autorizaţiei de mediu şi pentru stabilirea măsurilor reparatorii.\n\n„În urma unui control efectuat în extravilanul comunei Ciceu, comisarii au constatat depozitarea sterilului provenit din cariera de piatră din proximitatea amplasamentului pe o suprafaţă de cca. 1 ha, contrar prevederilor autorizaţiei de mediu emisă pentru activitatea de exploatare a pietrei. Amplasamentul în cauză se află în situl Natura 2000 ROSPA 0034 Depresiunea şi Munţii Ciucului.\n\nPe lângă aplicarea amenzii contravenţionale pentru nerespectarea autorizaţiei de mediu, comisarii de mediu au notificat APM Harghita pentru emiterea propunerii de suspendare a autorizaţiei de mediu, conform prevederilor legale”, se arată într-un comunicat postat pe pagina oficială de Facebook a Gărzii de Mediu Harghita. Instituţia a precizat că, în scopul limitării efectelor negative asupra mediului, a fost înştiinţată APM Harghita în vederea demarării procedurilor pentru stabilirea şi luarea măsurilor reparatorii, evaluarea caracterului semnificativ al prejudiciului asupra mediului produs asupra speciilor şi habitatelor naturale protejate şi pentru stabilirea obiectivelor de remediere în situl respectiv. Agentul economic care a depozitat sterilul în arie protejată a primit o amendă în valoare de 60.000 de lei.",
  "metadata": {
    "original_file": "informatiahr_0022.html"
  }
}