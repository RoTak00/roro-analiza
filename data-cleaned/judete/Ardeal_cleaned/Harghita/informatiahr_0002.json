{
  "title": "Investiţii în şcoli din Topliţa",
  "content": "În perioada următoare se vor realiza o serie de lucrări în şcoli din municipiul Topliţa, care vor rezolva problema încălzirii clădirilor.\n\nSebastian Buzilă, primarul municipiului, preciza în cadrul unei postări pe o pagină de socializare, că s-a reuşit obţinerea unor fonduri pentru a se „realiza câteva investiţii absolut obligatorii în şcolile noastre”.\n\nConcret, la Liceul „Kemeny Janos”, punctează edilul, „am rezolvat problema încălzirii în timp record! Am racordat liceul la reţeaua de gaz şi am instalat centrale termice noi, astfel încât elevii să nu sufere de frig iarna aceasta, după ce centrala termică a cedat şi liceul a rămas fără încălzire.\n\nLa Şcoala Gimnazială «Miron Cristea»: am demarat instalarea centralelor pe gaz într-un corp de clădire care nu a avut căldură iarna trecută. Elevii vor putea învăţa în condiţii normale! De asemenea, facem eforturi pentru a asigura fondurile necesare pentru a schimba acoperişul sălii de sport care este inutilizabilă din cauza infiltraţiilor de apă.\n\nLa Colegiul Naţional «Mihai Eminescu»: am început demersurile de racordare la gaz a celor două clădiri reabilitate şi a fostei clădiri a internatului, unde învaţă acum elevii claselor 0-IV de la Liceul Teoretic «O.C. Tăslăuanu». Fără instalarea centralei pe gaz la clădirea internatului, aici nu se vor putea ţine cursuri peste iarnă.\n\nSperăm ca problema renovării să fie rezolvată cât mai curând de Compania Naţională de Investiţii la Liceul Teoretic «O.C. Tăslăuanu». Am avut discuţii în acest sens şi voi reveni cu mai multe informaţii în zilele următoare”, preciza Sebastian Buzilă.",
  "metadata": {
    "original_file": "informatiahr_0002.html"
  }
}