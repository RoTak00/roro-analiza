{
  "title": "Condiţiile în care se poate beneficia de vaccinuri pe bază de reţetă",
  "content": "Condiţiile în care se poate beneficia de vaccinuri pe bază de reţetă\n\nCasa de Asigurări de Sănătate Harghita a emis un comunicat referitor la condiţiile în care asiguraţii pot beneficia de vaccinuri pe bază de prescripţie electronică utilizată în sistemul de asigurări sociale de sănătate, precum şi procentul de decontare.\n\nPentru Vaccinul gripal beneficiază de o compensare de 50% persoanele cu vârsta cuprinsă între 45 şi 65 de ani, fără boli cronice. De compensare 100% beneficiază copiii de până la 19 ani, gravidele, persoanele de până la 65 de ani cu diferite afecţiuni, persoanele cu vârsta de peste 65 de ani şi personalul de specialitate medico-sanitar şi auxilar.\n\nPentru vaccinul pneumococic se oferă compensaţie 100% pentru copiii cu vârsta între 7 şi 19 ani, pentru persoanele cu diferite boli, pentru vârstnicii de peste 65 de ani şi pentru personalul de specialitate medico-sanitar şi auxilar.\n\nBeneficiază de compensaţie de 100% pentru vaccinul meningococic persoanele cu afecţiuni medicale, precum şi cele de peste 65 de ani.\n\nPentru vaccinul HPV (papilomavirus) se oferă o compensaţie de 100% pentru tinerele cu vârsta între 11 şi 19 ani şi de 50% pentru femeile cu vârsta de până la 45 de ani.\n\nVaccinul diftero-tetano-pertussis (pentru tusea convulsivă) se poate elibera cu compensaţie de 100% pentru gravide, pentru persoanele cu transplant medular sau de celule stem hematopoetice şi pentru persoanele fără titru detectabil de anticorpi antipertussis, aflate în anturajul pacienţilor cu transplant.\n\nSe mai acordă compensaţie de 100% pentru vaccinurile hepatic B, varicelic, rujeolic, rubeolic, urlian. (L.C.)",
  "metadata": {
    "original_file": "informatiahr_0057.html"
  }
}