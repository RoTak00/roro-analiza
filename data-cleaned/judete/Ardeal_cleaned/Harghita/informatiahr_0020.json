{
  "title": "Garda de Mediu Harghita va sesiza organele de cercetare penală după înregistrarea de mortalitate piscicolă în râul Trotuş",
  "content": "Reprezentanţii Gărzii de Mediu Harghita au anunţat că vor sesiza organele de cercetare penală, după ce în râul Trotuş s-a înregistrat mortalitate piscicolă, fiind găsiţi morţi şi peşti dintr-o specie protejată. Comisarul şef al Gărzii de Mediu Harghita, Balla Izabella, a declarat publicaţiei noastre că instituţia pe care o conduce a fost sesizată, duminica trecută, în jurul orelor amiezii, în legătură cu faptul că în râul Trotuş, în comuna Lunca de Sus, a fost înregistrată mortalitate piscicolă, iar specialiştii au constatat că este vorba despre câteva zeci de peşti, exemplare de păstrăv şi zglăvoacă (care este o specie protejată), fiind descoperite şi peste o sută de broaşte moarte.\n\n„S-au prelevat probe de apă de către Administraţia Bazinală a Apelor Siret. Aşteptăm rezultatul analizei apei. Cauza nu se ştie, dar fiind vorba şi despre peşti dintr-o specie protejată vom sesiza organele de cercetare penală. Asta e clar. Aşteptăm analizele, să vedem ce anume putea să determine mortalitatea”, a afirmat Balla Izabella. Aceasta a adăugat că în zonă nu sunt fabrici sau societăţi care ar putea să reprezinte o sursă de poluare a apei şi nu este exclus ca o persoană fizică „să fi spălat ceva” în râul Trotuş.\n\n„Din câte am înţeles, localnici au văzut cu o zi înainte că Trotuşul avea o culoare albă. Nimeni nu a anunţat atunci. S-a anunţat abia duminică. Să vedem ce vor arăta rezultatele analizelor apei”, a mai spus Balla Izabella.",
  "metadata": {
    "original_file": "informatiahr_0020.html"
  }
}