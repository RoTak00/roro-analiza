{
  "title": "Candidaturile lui Olimpiu Floroian şi Cosmin Boricean la alegerile parlamentare au fost validate de către PNL Covasna (CP)",
  "content": "Biroul Politic Național al Partidului Național Liberal a votat în ședința de marți candidații din Covasna pentru alegerile parlamentare din data de 01.12.2024.\n\nPropunerile filialei au fost transmise către conducerea partidului după validarea lor în forul de conducere județean de săptămâna trecută.\n\nAstfel pentru SENAT lista va fi deschisă de actualul subprefect Cosmin Boricean, urmat de Nicolae Pastor primarul localității Barcani, de Mihaela Cristea profesor învățământ preșcolar din Târgu Secuiesc și de Ioan-Marcel Bocan director economic în cadrul Direcției Silvice Covasna.\n\nPentru CAMERA DEPUTAȚILOR lista este deschisă de Stelian-Olimpiu Floroian președintele filialei PNL Covasna, urmat de Nicolae Stoica primarul localității Sita Buzăului, de Anca-Maria Băilă economist în cadrul primăriei Barcani, de Silviu-Ciprian Popica viceprimarul orașului Întorsura Buzăului, de Răzvan-George Comăneci inginer-director hotel și de Deaconu Ion director de internări la Spitalul de Cardiologie din Covasna.\n\nSuntem convinși că experiența subsemnatului după două mandate de consilier județean și a lui Cosmin Boricean în calitate de subprefect, sunt atuuri importante în fața altor competitori. Cunoaștem foarte bine problemele reale ale județului și suntem extrem de hotărâți în a ne implica pentru rezolvarea lor.\n\nValidarea candidaților din județul nostru vine la două zile după Consiliul Național al Partidului Național Liberal, în care a fost votat în unanimitate d-nul Nicolae Ciucă ca fiind candidatul partidului pentru alegerile prezidențiale.",
  "metadata": {
    "original_file": "covasnamedia_0017.html"
  }
}