{
  "title": "Ce să faci cu mărțișoarele pe care nu le mai folosești - cea mai bună soluție",
  "content": "Campania născută pentru a reda viață mărțișoarelor care au oferit deja bucurie, „Dar din dar de… Mărțișor”, a Centrului de Tineret din Întorsura Buzăului, s-a întors! Așa că dacă aveți pe acasă simboluri ale primăverii primite în anii trecuți, le puteți dona până în 27 februarie.\n\nColectarea se face la Kontainer Caffe și Liceul Teoretic „Mircea Eliade” din centrul orașului Întorsura Buzăului.\n\nAnul acesta, 20 de tineri sunt parte din acțiune. Mărțișoarele vor fi împărțite în perioada 1 - 8 Martie.\n\n„Dar din dar de...Mărțișor este o campanie pe care am inițiat-o în anul 2018, împreună cu elevii clasei a 9-a B. Iată-ne ajunși la a 7-a ediție! Scopul acțiunii noastre este de a recicla mărțișoarele care stau aruncate prin cutii sau sertare, dându-le o nouă viață! Ca în fiecare an, după ce vor recondiționa mărțișoarele, tinerii le vor oferi doamnelor aflate la magazin, la piață, la farmacie, pe stradă, la biserică, la medicul de familie, la instituții etc. Anul acesta, avem nevoie de cât mai multe mărțișoare, pentru că tinerii vor să le ofere personalului medical și doamnelor internate la spital în Întorsura Buzăului și la Covasna! Împreună aducem zâmbete pe chipul doamnelor din orașul nostru!”, a spus, pentru covasnamedia.ro, coordonatoarea campaniei, profesoara Doina Pătrunjel.\n\nPână acum, prin această campanie au fost strânse aproximativ 5.500 de mărțișoare. Totodată, printre simbolurile primăverii donate s-au aflat și unele create chiar de voluntarii implicați.\n\nDe reamintit este faptul că această campanie nu s-a lăsat întreruptă nici în pandemie. Atunci, cu toate măsurile de precauție luate, voluntarii au lăsat în poștă mărțișoarele.",
  "metadata": {
    "original_file": "covasnamedia_0172.html"
  }
}