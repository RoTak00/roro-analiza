{
  "title": "Peste 100 de locuri de muncă pentru tinerii din județ",
  "content": "O nouă ediție a „Bursei locurilor de muncă pentru tineri”, organizată de Agenţia Judeţeană pentru Ocuparea Forţei de Muncă (AJOFM) Covasna, are loc vineri, 11 octombrie 2024, la Complexul Golgota din Sfântu Gheorghe, Str. Andrei Șaguna nr. 7.\n\nAJOFM Covasna ne informează, printr-un comunicat de presă transmis miercuri, 9 octombrie, redacției covasnamedia.ro că „au fost contactaţi peste 231 de agenţi economici, dintre care, până în momentul de faţă, şi-au anunţat participarea 19. Sunt oferite în total 107 locuri de muncă, în următoarele domenii: agricultură, construcţii, industria alimentară, producţie, comerţ și servicii.”\n\nPotrivit afișului invitației la bursă, evenimentul va avea loc între orele 9:30- 12:00 astfel:\n\nCu ocazia acestui eveniment, persoanele care îşi caută un loc de muncă sau cei care doresc să îl schimbe, au posibilitatea să interacţioneze direct cu angajatorii.\n\nPotrivit directorului AJOFM Covasna, Kelemen Tibor, „bursa a fost gândită pentru tinerii absolvenți de liceu care nu au reușit să intre la o facultate. Ei fac parte dintr-o categorie vulnerabilă, doar pentru că nu au experiența în câmpul muncii. Dar pot veni și persoane până în 40 și ceva de ani. Dacă angajatorul dorește să angajeze o persoană cu experiență, nu este nici o problemă din partea noastră. Noi am creat oportunitatea pentru tineri, dar rămâne la latitudinea angajatorului.”\n\nAJOFM Covasna a organizat anul acesta și „Bursa generală a locurilor de muncă”, pe 17 mai. Pe lângă aceasta a mai derulat și câteva evenimente speciale, la cererea angajatorului, printre care amintim cea pentru Textila Oltul și cea pentru persoane cu dizabilități, a Fundației Diakonia.",
  "metadata": {
    "original_file": "covasnamedia_0127.html"
  }
}