{
  "title": "Trenuleţul turistic Sepsi Tour va efectua curse speciale de sărbători",
  "content": "Trenuleţul turistic Sepsi Tour din Sfântu Gheorghe va efectua, luna aceasta, mai multe curse speciale cu ocazia sărbătorilor de iarnă, oferind călătorilor posibilitatea de a ajunge la Târgul de Crăciun din centrul municipiului, precum şi la patinoarul artificial de la Arena Sepsi.\n\nBiletele costă 12 lei pentru adulţi şi 6 lei pentru copii şi pensionari şi pot fi achiziţionate de la conductorul trenului.\n\n„Trenuleţul Sepsi Tour va efectua curse speciale de sărbători între 16 decembrie şi 6 ianuarie pentru a face sezonul de iarnă şi mai frumos pentru locuitorii şi turiştii care vin să viziteze împrejurimile. Trenuleţul, îmbrăcat în decoraţiuni de Crăciun, va circula pe două rute diferite pentru a duce cât mai mulţi oameni la evenimentele de iarnă (...) Aceste curse vor oferi locuitorilor din Sfântu Gheorghe şi vizitatorilor posibilitatea de a trăi o adevărată experienţă magică şi de a ajunge la Târgul de Crăciun cu ajutorul acestui trenuleţ festiv. Acesta are scaune confortabile şi va dispune de muzică specifică sărbătorilor de iarnă pentru a transforma călătoria într-o aventură unică”, au menţionat reprezentanţii Asociaţiei Vadon, într-un comunicat de presă.\n\nÎn perioada 16-23 decembrie, trenuleţul va circula zilnic între orele 16,00 şi 19,00 şi va transporta către Târgul de Crăciun locuitorii din patru cartiere: Gării, Simeria, Ciucului şi Oltului.\n\nDe asemenea, în zilele de 16, 23, 30 decembrie 2023 şi 6 ianuarie 2024 trenuleţul va circula şi către patinoarul artificial de la Arena Sepsi.\n\nTrenuleţul, achiziţionat de autorităţile locale din Ungaria cu suma de 824.000 de lei, a fost pus în funcţiune la sfârşitul anului 2021 cu scopul de a diversifica oferta turistică a judeţului Covasna, dar şi programele destinate localnicilor.",
  "metadata": {
    "original_file": "covasnamedia_0086.html"
  }
}