{
  "title": "5 destinații din județul Covasna pentru Revelionul 2024",
  "content": "Prețurile încep de la 300 de lei pe noapte și ajung și la peste 9.000 de lei pentru un pachet de patru nopți\n\nMajoritatea unităților de cazare din județul Covasna, în special pensiunile turistice, vilele și cabanele, sunt complet rezervate pentru Revelion, iar multe dintre acestea au fost ocupate încă de acum câteva luni sau chiar de anul trecut, spune directoarea Asociației pentru Dezvoltarea Turismului în Județul Covasna, Deák Gyöngyvér. Reprezentanții Visit Covasna precizează că mulți dintre oaspeți revin an de an în aceleași locații preferate. Situația este similară și în cazul hotelurilor, în special a celor care oferă servicii de wellness și spa, majoritatea fiind complet ocupate sau având doar câteva camere disponibile pentru petrecerea de Anul Nou. Dacă sunteți încă în căutarea unei locații pentru marea petrecere, iată câteva sugestii de luat în considerare.\n\nDacă vă doriți să petreceți sărbătorile de iarnă sau doar Revelionul într-un cadru autentic românesc, în apropierea naturii, înconjurat de munți, și să beneficiați de servicii wellness & spa, precum și de o pârtie de schi, dar și să vă bucurați de proceduri de mofetă, băi carbogazoase, aerosoli, Stațiunea Covasna este o opțiune de luat în calcul, ne sfătuiesc cei de la Visit Covasna.\n\n„Hotelurile din Covasna oferă pachete de Revelion de 2, 3, 4 sau 5 nopți cu pensiune completă, acesta incluzând șampanie de bun venit, programe artistice, mâncare tradițională (gulaș) preparată lângă foc de tabără, acces la spa, program pentru copii, muzică live”, ne-a spus directoarea Asociației pentru Dezvoltarea Turismului în Județul Covasna, Deák Gyöngyvér.\n\nDe exemplu, la Hotel Căprioara din stațiune prețurile pornesc de la 2.324 lei de persoană pentru un pachet de două nopți.\n\nServicii incluse sunt următoarele: cazare în cameră standard cu balcon, mic dejun pe 2 ianuarie, brunch pe 1 ianuarie, cină festivă de Revelion cu open bar, cină bufet cu open bar - Tema Black&White pe 1 ianuarie, muzică live, loc de joacă și program pentru copii, acces zona SPA&Wellness: piscină interioară, jacuzzi interior și exterior, saună umedă, saună uscată, sală de fitness.\n\nPachetul pentru trei nopți la același hotel costă 3.143 de lei de persoană și include și o cină tradițională cu open bar pe 30 decembrie.\n\nO altă variantă poate fi și Hotel Clermont. Prețurile pentru pachetele de Revelion pornesc aici de la 3.075 lei de persoană, spun reprezentanții Visit Covasna. Servicii incluse sunt: mic dejun, șampanie de bun venit, gulaș și foc de tabără în Secret Garden, cină bufet cu open bar în seara de 30 decembrie, mic dejun și brunch în ultima zi a anului, cină festivă cu open bar și program artistic de Revelion, mic dejun și brunch de Anul Nou, cină festivă bufet cu open bar și program artistic de Anul Nou, dar și acces la spa și sală de fitness.\n\n2. Peisaje de vis, schi și aventuri cu snowmobil-ul la Comandău\n\nLa o distanță de 20 de kilometri de Stațiunea Covasna, se află Comandău, o localitate perfectă pentru cei care preferă liniștea, peisajele cu multă zăpadă, pârtia de schi, aventura cu snowmobil-ul sau sania, la o cabană situată într-un peisaj de poveste, ne-a mai spus Deák Gyöngyvér.\n\nAici se pot găsi cabane pentru toate gusturile, cu foișor, saună și ciubăr.\n\n„Complexul turistic Clubul Dacilor se află în satul Comandău, județul Covasna, în inima munților și este locul ideal pentru iubitorii de natură și liniște. Clubul Dacilor oferă următoarele pachete de Revelion 2024: 4 nopți de cazare pentru 2 adulți și un copil cu mic dejun inclus, cină de Revelion inclusă (open bar), brunch cu open bar pe 1 ianuarie 2024 inclus, muzică live, programe artistice la 4.500 de lei, iar pachetul de 3 nopți pentru 2 adulți și un copil, cu mic dejun inclus, cină de Revelion inclusă (open bar) și brunch cu open bar pe 1 ianuarie 2024, muzică live și programe artistice costă 4.000 de lei”, transmit specialiștii în turism de la Visit Covasna.\n\n3. Pensiune cu de toate, la Bicfalău\n\nÎncă o locație potrivită pentru cei care fug de aglomerația hotelurilor de lux și vor să își reîncarce bateriile ar putea fi și pensiunea Mókus din Bicfalău.\n\n„Peisajul natural, montan-forestier cu un aer curat şi ozonat, împreună cu o ambianţă liniştită integrează pensiunea şi centrul sportiv într-un loc excepţional celor care vor un refugiu de zgomotul oraşelor, aglomeraţia hotelurilor de lux, unde, în mijlocul naturii, se pot odihni şi se pot reîncărca cu energie pentru noul an. Acele camere, care încă sunt libere, sunt spaţioase, comode, cu o vedere impresionantă asupra depresiunii şi asupra peisajului montan învecinat. Fiecare cameră este dotată cu baie proprie. O cameră de zi spaţioasă, o sală de mese, o bucătărie bine dotată, terasă deschisă, terasă în turn şi un centru sportiv (teren sportiv multifuncţional, sală de fitness, sală de biliard, sală de ping-pong, jacuzzi, saună finlandeză) stau la dispoziţia oaspeţilor”, spune directoarea Asociației pentru Dezvoltarea Turismului în Județul Covasna.\n\nAici prețurile încep de la 300 de lei pe noapte pentru două persoane. Cei care doresc un apartament pentru patru persoane, în cadrul aceleiași pensiuni, prețurile încep de la 600 de lei pentru o noapte de cazare. Aceste tarife pot varia până la momentul rezervării, informează specialiștii în turism.\n\nO altă destinație propusă de reprezentanții Visit Covasna pentru petrecerea Revelionului în acest an este Saciova Hills, unde, spun ei, puteți scăpa de agitația vieții cotidiene și vă puteți bucura de un confort la fel ca acasă, într-un mediu liniștit, netulburat de agitația urbană.\n\n„Pensiunea își așteaptă oaspeții cu cele mai înalte standarde, aceștia bucurându-se de o locație ca în povești, la marginea micului sat Saciova, cu o priveliște magnifică asupra bazinului Târgu Secuiesc. Cele 10 camere ale vilei sunt ideale pentru încheierea anului 2023. Experiența gastronomică locală este adusă de chef-ul bucătar Laci bácsi, maestrul preparatelor de vânat. Pentru o relaxarea maximă cei dornici sunt invitați și în Saciova Spa unde au la dispoziție ciubăr cu apă caldă sărată, jacuzzi, saună finlandeză sau baie turcească”, ne-a mai spus Deák Gyöngyvér.\n\nPrețurile încep de la 450 de lei pe noapte pentru două persoane cu mic dejun inclus, iar pentru un apartament prețul începe de la 750 de lei pe noapte, tot cu mic dejun inclus. Și în acest caz tarifele pot varia până la momentul rezervării.\n\nLa 60 de kilometri de Sfântu Gheorghe, se află o altă locație apreciată mai ales de turiștii străini, dar și de cei din capitală. La Castelul Daniel din Tălișoara prețul pachetelor variază între 1.594 și 1.874 de euro, pentru două persoane, în funcție de camera aleasă. Oferta include patru nopți de cazare cu demipensiune între 29 decembrie 2023 – 2 ianuarie 2024, cină tradițională cu foc de tabără și vin fiert, două cine a-la-carte (fără băuturi incluse, petrecere de Revelion cu DJ și cină festivă cu open bar.\n\nActivitățile propuse de gazde sunt următoarele: acces la Cellarium Slow Down Spa, vizitarea expoziției „1680 reloaded”, vizite la meșteșugari tradiționali sau drumeții ghidate în Cheile Vârghișului, care includ gustări și ceai cald.\n\n„Castelul Daniel este ocupat pentru Revelion în proporție de 30%, dar multe unități de cazare din zona Baraoltului, cum ar fi Körtövés Guest Village sau Pensiunea Fűzi-tó, sunt ocupate 100%”, a mai adăugat Deák Gyöngyvér.\n\nOferte de Revelion sunt disponibile și la Casele de Oaspeți ale Contelui Kálnoky, din Micloșoara. Pachetul include mese cu preparate tradiționale din Transilvania și activități, iar cina festivă de Revelion va avea loc în crama casei principale, mai transmit cei de la Visit Covasna.\n\nOferte există, așadar, pentru aproape toate buzunarele, însă cel mai important aspect al sărbătorilor este compania cu care te vei bucura de aceste momente speciale. Dacă ai alături oamenii potriviți, dar încă nu te-ai decis cum vei petrece noaptea dintre ani, informațiile de mai sus îți pot oferi inspirația necesară pentru a-ți face un plan și a te bucura de un Revelion așa cum ți-l imaginezi.",
  "metadata": {
    "original_file": "covasnamedia_0089.html"
  }
}