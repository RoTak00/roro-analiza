{
  "title": "Platformă de rezervări online pentru vacanţe în România, lansată în toamnă",
  "content": "Doi covăsneni, Béres Norbert şi Grüman Róbert, au obţinut 100.000 de euro din fonduri europene pentru crearea unei platforme de rezervări online pentru vacanţe în România, pe care o vor lansa în toamna acestui an.\n\nCei doi parteneri, aflaţi în spatele startup-ului stayhere.ro, au început deja să dezvolte o aplicaţie mobilă, precum şi platforma de rezervări online prin care vor promova exclusiv destinaţii turistice din România.\n\nProiectul este finanţat din fonduri europene prin programul STUDENT STARTUP şi a primit licenţa de turism de la Ministerul Antreprenoriatului şi Turismului, care atestă statutul de agenţie de turism intermediară, pas necesar în vederea lansării platformei de rezervări online.\n\nPrin acest proiect au fost create cinci noi locuri de muncă, iar echipa a lansat deja blogul stayhere.ro, unde sunt postate informaţii şi destinaţii de vacanţă.\n\nCei doi parteneri au demarat luna aceasta o serie de întâlniri cu proprietarii structurilor de cazare turistică pentru a le prezenta proiectul.\n\n„Aceste întâlniri sunt foarte binevenite, pentru că avem şi un feedback şi putem să aflăm ce aşteptări au ei de la această platformă. Apoi vom începe să înregistrăm pe platformă unităţile de cazare interesate, urmând ca testarea acesteia să aibă loc în luna septembrie. Este o platformă cu acoperire naţională, pe care se va putea plăti şi cu tichete de vacanţă. (...) Noi ne-am propus ca în momentul lansării platformei să avem înregistrate minimum 1.000 de structuri de cazare din toată ţara”, a declarat, pentru AGERPRES, Grüman Róbert.\n\nEchipa stayhere.ro gestionează şi „Clubul călătorilor cu vouchere de vacanţă”, care are acum peste 4.000 de membri pe Facebook.",
  "metadata": {
    "original_file": "covasnamedia_0106.html"
  }
}