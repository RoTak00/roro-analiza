{
  "title": "Numărul vizitatorilor străini în România, în creştere cu 13% în mai; plecările românilor în străinătate, cu 2,1% mai multe",
  "content": "Numărul de sosiri ale vizitatorilor străini la punctele de frontieră au crescut în mai cu 13%, la 1,197 milioane, iar plecările în străinătate ale vizitatorilor români au urcat cu 2,1%, la 1,605 milioane, raportat la luna similară din 2022, a informat marţi Institutul Naţional de Statistică (INS).\n\nDe asemenea, în luna mai 2023, comparativ cu luna mai 2022, sosirile în structurile de primire turistică având funcţiuni de cazare, inclusiv apartamente şi camere de închiriat, au crescut cu 12,8%, iar înnoptările cu 10,1%.\n\nSosirile înregistrate în structurile de primire turistică (inclusiv apartamente şi camere de închiriat), în mai 2023, au însumat 1,041 milioane de persoane, în creştere cu 12,8% faţă de cele din luna mai 2022. Din numărul total de sosiri, cele ale turiştilor români în structurile de primire turistică cu funcţiuni de cazare au reprezentat 81,2%, iar ale turiştilor străini 18,8%.\n\nÎnnoptările înregistrate în structurile de primire turistică (inclusiv apartamente şi camere de închiriat) au totalizzat 2,011 milioane, în creştere cu 10,1% faţă de cele din mai 2022. Din numărul total de înnoptări, cele ale turiştilor români în structurile de primire turistică cu funcţiuni de cazare au reprezentat 79,3%, în timp ce înnoptările turiştilor străini au înregistrat un procent de 20,7%.\n\nDurata medie a şederii a fost de 1,9 zile la turiştii români şi de 2,1 zile la turiştii străini.\n\nIndicele de utilizare netă a locurilor de cazare turistică, în luna mai 2023, a fost de 26,7% pe total structuri de cazare turistică (inclusiv apartamente şi camere de închiriat), în creştere cu 1,3 puncte procentuale faţă de luna mai 2022.\n\nSosirile înregistrate în structurile de primire turistică (inclusiv apartamente şi camere de închiriat), în perioada 1 ianuarie - 31 mai 2023, au însumat 4,348 milioane de persoane, în creştere cu 20,4% faţă de perioada similară din 2022.\n\nDin numărul total de sosiri, în primele cinci luni din 2023, sosirile turiştilor români în structurile de primire turistică cu funcţiuni de cazare au reprezentat 83,2%, în timp ce sosirile turiştilor străini 16,8%.\n\nÎnnoptările înregistrate în structurile de primire turistică (inclusiv apartamente şi camere de închiriat), în primele cinci luni din 2023, au însumat 8,299 milioane, în creştere cu 19,3% faţă de cele din perioada similară a anului anterior. Din numărul total de înnoptări, cele ale turiştilor români în structurile de primire turistică cu funcţiuni de cazare au reprezentat 80,5%, în timp ce înnoptările turiştilor străini au reprezentat 19,5%.\n\nDurata medie a şederii în perioada 1 ianuarie - 31 mai 2023 a fost de 1,8 zile la turiştii români, iar la turiştii străini 2,2 zile.\n\nIndicele de utilizare netă a locurilor de cazare turistică în primele cinci luni a fost de 24,5% pe total structuri de cazare turistică (inclusiv apartamente şi camere de închiriat), în creştere cu 2,7 puncte procentuale faţă de aceeaşi perioadă din 2022.\n\nPe judeţe, în perioada menţionată, numărul de sosiri ale turiştilor în structurile de primire turistică cu funcţiuni de cazare (inclusiv apartamente şi camere de închiriat) a înregistrat valori mai mari în: Bucureşti (706.200 persoane), Braşov (546.000 persoane) şi Cluj (250.800 persoane), iar înnoptările turiştilor în structurile de primire turistică cu funcţiuni de cazare (inclusiv apartamente şi camere de închiriat) au înregistrat valori mai mari în: Bucureşti (1.425.700), Braşov (1.016.400 ) şi Prahova (457.300).\n\nPe ţări, cele mai multe sosiri ale turiştilor străini cazaţi în structurile de primire turistică cu funcţiuni de cazare (inclusiv apartamente şi camere de închiriat), în perioada 01.01- 31.05.2023, au provenit din: Italia (73.500 persoane), Germania (71.900 persoane) şi Israel (62.200 persoane).\n\nSosirile vizitatorilor străini în România, înregistrate la punctele de frontieră, au fost în primele cinci luni ale acestui an de 5,120 milioane de persoane, în creştere cu 18,2% faţă de perioada similară din 2022.\n\nPlecările vizitatorilor români în străinătate, înregistrate la punctele de frontieră, au fost în primele cinci luni ale anului în curs de 7,271 milioane de persoane, în creştere cu 20,2% comparativ cu perioada 01.01 - 31.05.2022.",
  "metadata": {
    "original_file": "covasnamedia_0104.html"
  }
}