{
  "title": "Ministrul de Externe ungar: Încercăm să dăm tot sprijinul României pentru a adera la spaţiul Schengen",
  "content": "Ministrul de Externe al Ungariei, Peter Szijjártó, a declarat vineri, la Sfântu Gheorghe, că ţara sa, care urmează să preia preşedinţia Consiliului Uniunii Europene în a doua jumătate a anului 2024, va acorda tot sprijinul României pentru a adera la spaţiul Schengen.\n\n„Nu doar România, ci şi Ungaria are interesul ca România cât mai devreme să intre în zona Schengen. Ungaria va fi la preşedinţia Consiliului Uniunii Europene şi în următoarele şase luni încercăm să dăm tot sprijinul României pentru a adera la spaţiul Schengen, deoarece asta este, pe de o parte, în interesul nostru economic, iar, pe de altă parte, îmbunătăţeşte în mare măsură menţinerea legăturilor între maghiarii din Transilvania şi cei din Ungaria”, a spus Szijjártó Peter, potrivit traducerii oficiale.\n\nÎn cursul după-amiezii de vineri, oficialul ungar va participa la manifestările organizate la Sfântu Gheorghe cu ocazia Zilei Maghiarilor de Pretutindeni.",
  "metadata": {
    "original_file": "covasnamedia_0061.html"
  }
}