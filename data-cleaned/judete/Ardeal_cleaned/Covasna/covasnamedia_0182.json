{
  "title": "Un copilaș de nici trei ani luptă pentru șansa la o viață normală și are nevoie de ajutor",
  "content": "Oamenii cu suflet mare sunt chemați să se implice într-un caz umanitar. Fiul de nici trei ani al unui militar covăsnean are nevoie de un tratament care, din păcate, depășește puterile financiare ale familiei. Însă rezolvarea poate veni de la cei care pot, din puținul lor, să îi ofere micuțului o șansă la o viață normală.\n\nRedăm în continuare apelul umanitar al Unității Militare din Arcuș, cu detalii:\n\nTuturor oamenilor cu suflet mare, vă adresez respectuos rugămintea de a ne sprijini și de a vă alătura inițiativei personalului Unității Militare 01630 Arcuș din județul Covasna, în încercarea lăudabilă și plină de emoţie, de a face rost de suma necesară ajutorării unui camarad și prieten greu încercat de viaţă.\n\nCaporalul clasa III-a CIUCULAN GHEORGHE - GINEL are nevoie de ajutorul nostru pentru a oferi fiului său, în vârstă de numai 2 ani și 10 luni, diagnosticat cu tulburare din spectrul autist, şansa la o viaţă normală. Costul tratamentului este estimat la aproximativ 2.700 lei/lună, pe o perioadă ce depășește 1 an de zile, sumă mult prea mare pentru posibilităţile colegului nostru.\n\nÎn preajma sfintelor sărbători prilejuite de Naşterea Domnului lisus Hristos, noi toți, părinţi, cunoscuţi sau camarazi ne putem deschide sufletul, în speranţa unei vieţi normale, prin a face un mic gest, orice sumă fiind binevenită, pentru a readuce zâmbetul pe buze micuțului Vlad Gabriel.\n\nPentru a veni în ajutorul camaradului nostru, avem respectuoasa rugăminte, ca sumele ce se vor strânge, să fie depuse în contul RO25RZBR0000060019598696, deschis în RON, la Raiffeisen Bank, pe numele GHEORGHE CIUCULAN.",
  "metadata": {
    "original_file": "covasnamedia_0182.html"
  }
}