{
  "title": "„Văd trecerea spre Senat ca pe o oportunitate de a transforma experiența dobândită în măsuri concrete și politici care să trateze problemele de zi cu zi ale oamenilor” (P)",
  "content": "Candidați la Senat după un mandat de subprefect, dacă ar fi să faceți o analiză, care sunt cele mai mari satisfacții, dar și cele mai mari regrete raportate la ce ați reușit să faceți din această postură?\n\nPrivind în retrospectivă pot spune sincer că am avut un mandat plin de provocări, un mandat marcat de modificări legislative, situații de urgență, pandemie, audiențe, proiecte și activități din zona de cultură, educație, sport, viață spirituală. Orice satisfacție sau regret derivă, așadar, din activitatea aceasta vastă și complexă pe care am derulat-o în acești aproape 5 ani de mandat.\n\nLuând activitatea mea per ansamblu, mă declar mulțumit de faptul că am reușit, cred eu, să schimb în percepția publică titulatura de „subprefect”. Dacă nu aveau o problemă specifică și care să impună o audiență, în general oamenii nu știau exact ce înseamnă Instituția Prefectului, prefect sau subprefect. Pentru mulți apropiați de ai mei, prefectul era cel care ținea discursul de 1 Decembrie... și cam atât. Eu mi-am dorit să schimb acest lucru, să aduc conceptul de „prefectură” mai aproape de comunitate, să arătăm deschiderea pe care o avem ca reprezentanți ai Guvernului pentru a rezolva probleme sau a ajuta oamenii din județ. Și pentru acest lucru a trebuit să mă implic și să particip la multe evenimente publice, mai mici sau mai mari. Pe de altă parte, dacă vorbim de regrete, evident că primul gând pe care îl am este situația socio-economică a județului nostru care ne afectează în aceeași măsură pe toți. Mi-aș fi dorit să fi avut un cuvânt mai greu de spus în stabilirea unor parteneriate public-private sau în atragerea unor investitori mari care să creeze niște locuri de muncă cu salarii satisfăcătoare pentru angajați. Evident, regret faptul că nu pot ieși în fața publicului să afirm că am găsit soluții la toate problemele de care am luat act, însă acest aspect ține și de limitarea funcției de subprefect și a pârghiilor legale de care dispune cel care ocupă funcția.\n\nTrecerea dinspre zona executivă înspre cea legislativă, reprezentativă poate însemna un pas important, dar și o ieșire evidentă din zona de confort. Ce vă motivează în acest demers al candidaturii la Senat și care vă sunt obiectivele?\n\nDrumul dinspre zona executivă înspre cea legislativă este, într-adevăr, o schimbare majoră, dar consider că această tranziție este o oportunitate de a contribui într-un mod mai amplu la dezvoltarea comunității și a țării. Experiența pe care am acumulat-o în administrația publică din funcția de subprefect, dar și cunoștințele dobândite în funcțiile anterioare, fie ele din sistem privat sau public, m-au ajutat să înțeleg profund nevoile cetățenilor, provocările și soluțiile necesare la nivel local. Ceea ce mă motivează este dorința de a influența schimbările legislative necesare pentru a crea un mediu mai echitabil, eficient și favorabil dezvoltării, atât în plan local, cât și la nivel național. Văd trecerea spre Senat ca pe o oportunitate de a transforma experiența dobândită în măsuri concrete și politici care să trateze problemele de zi cu zi ale oamenilor, de la infrastructură la educație, cultură și sănătate.\n\nObiectivele mele includ promovarea unor legi care să stimuleze dezvoltarea economică în zonele mai puțin favorizate, reducerea birocrației și susținerea inițiativelor care încurajează implicarea activă a cetățenilor în viața comunității. De asemenea, îmi doresc să continui lupta pentru transparență și eficiență în administrație, precum și să sprijin reformele necesare în educație și sănătate, domenii fundamentale pentru viitorul nostru.",
  "metadata": {
    "original_file": "covasnamedia_0002.html"
  }
}