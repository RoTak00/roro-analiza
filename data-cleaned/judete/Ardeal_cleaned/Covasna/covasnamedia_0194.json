{
  "title": "Jandarmii covăsneni – spiridușii lui Moș Nicolae pentru cel de-al 12-lea an consecutiv",
  "content": "De 12 ani, jandarmii din cadrul Detașamentului 3 Târgu Secuiesc au o misiune specială în data de 6 decembrie: aduc zâmbete și bucurie copiilor internați la Secția de Pediatrie a Spitalului Municipal din Târgu Secuiesc.\n\nCa în fiecare an, au împărțit dulciuri, mici cadouri și scutece necesare perioadei de spitalizare a copiilor mai puțin norocoși pe care, ziua în care Moș Nicolae aduce daruri, i-a găsit într-unul dintre saloanele de spital.\n\nȘi tot la fel ca în fiecare an, zâmbetele și entuziasmul cu care i-au primit micii pacienți le-au adus din nou bucuria de a dărui care nu poate fi descrisă în cuvinte.\n\nAceastă acțiune cu tradiție a jandarmilor covăsneni a fost apreciată atât de copii, care așteptau nerăbdători vizita „spiridușilor”, cât și de cadrele medicale care ne-au mărturisit că scutecele primite astfel le sunt de mare ajutor, fiind utilizate pe toată perioada anului pentru micuții bolnavi.\n\n„Suntem parte a comunității covăsnene și ne bucurăm de fiecare dată când putem contribui la fericirea celor mici și a celor care au nevoie de sprijin.\n\nVă dorim însănătoșire grabnică, dragi copii și fie ca Moșul cel darnic și bun să vă îndeplinească toate dorințele!\n\nTotodată, pentru că este zi de mare sărbătoare, Inspectoratul de Jandarmi Județean Covasna le transmite gânduri bune și un sincer LA MULȚI ANI tuturor celor care astăzi își sărbătoresc ziua numelui”, au transmis, miercuri, jandarmii.",
  "metadata": {
    "original_file": "covasnamedia_0194.html"
  }
}