{
  "title": "Trafic de influență. Un bărbat este cercetat penal după ce a promis posturi în MAI",
  "content": "Un bărbat din Arad este cercetat penal pentru trafic de influenţă în formă continuată, după ce ar fi promis unor persoane că le ajută să se angajeze în instituţii din subordinea Ministerului Afacerilor Interne, primind mii de euro de la doi denunţători.\n\nPotrivit unui comunicat de presă transmis, joi, de Parchetul de pe lângă Tribunalul Arad, faptele s-au petrecut în toamna anului trecut, relatează Agerpres.\n\n„Din probatoriul administrat în cauză a rezultat că, în perioada septembrie-octombrie 2023, inculpatul F.L. a pretins şi primit de la martorii denunţători M.D.F. şi M.P.C. sumele de 8.000 de euro şi 7.000 de lei, în mai multe tranşe, în schimbul promisiunii că va facilita angajarea celor doi la instituţii din cadrul Ministerului Afacerilor Interne – la Poliţia de Frontieră Oradea şi la Subunitatea de Pompieri din oraşul Ineu, judeţul Arad”, se arată în comunicat.\n\nPotrivit anchetatorilor pentru a fi convingător, bărbatul a indicat numele unor persoane care deţin funcţii în interiorul sistemului, prin intermediul cărora ar fi putut facilita accesul la posturile promise.",
  "metadata": {
    "original_file": "bzc_0088.html"
  }
}