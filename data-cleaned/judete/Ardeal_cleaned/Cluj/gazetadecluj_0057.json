{
  "title": "Bărbat de 35 de ani din Gherla, arestat pentru proxenetism",
  "content": "Un bărbat de 35 de ani din Gherla a fost arestat preventiv pentru 30 de zile, fiind suspectat de proxenetism. Acesta ar fi obținut câștiguri materiale de pe urma exploatării a trei tinere, cu vârste cuprinse între 15 și 28 de ani, pe care le-a determinat să practice prostituția.\n\nDin activitățile investigative efectuate a reieșit că, din cursul anului 2021 și până în cursul lunii septembrie a.c., bărbatul ar fi determinat, înlesnit și obținut foloase patrimoniale de pe urma practicării prostituției de către 3 tinere, cu vârste de 15, 19 și 28 de ani, cu scopul de a-și însuși o parte din profiturile obținute din activitatea acestora.\n\nÎn urma perchezițiilor, au fost descoperite și ridicate 4 telefoane mobile, 1 laptop, suma de 2.700 de lei, precum și alte bunuri de interes în cauză.\n\nÎn baza probatoriului administrat, bărbatul a fost reținut pentru 24 de ore, iar în cursul zilei de 26 septembrie a.c., a fost prezentat judecătorului de drepturi și libertăți din cadrul Judecătoriei Gherla, care a dispus măsura arestării preventive pentru 30 de zile.",
  "metadata": {
    "original_file": "gazetadecluj_0057.html"
  }
}