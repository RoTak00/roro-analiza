{
  "title": "O specie rară de albine a dat peste cap planurile Meta pentru construirea unui centru de date AI alimentat cu energie nucleară",
  "content": "Planul lui Mark Zuckerberg de a construi un centru de date de inteligență artificială alimentat cu energie nucleară a fost dat peste cap de descoperirea unei specii rare de albine pe un teren destinat proiectului, scrie The Independent.\n\nDirectorul Meta, compania-mamă a Facebook, Instagram și WhatsApp, și-a anunțat angajații că terenul destinat centrului de date AI este prea important din punct de vedere ecologic pentru a se putea face construcția pe el, potrivit unui raport din Financial Times.\n\nCompania s-ar fi confruntat cu multiple complicații, inclusiv probleme de mediu și de reglementare dacă ar fi ales să continue construcția, potrivit surselor Financial Times.\n\nMeta este unul dintre numeroșii giganți tehnologici care vor să folosească energia nucleară pentru îndeplinirea ambițiilor în domeniul inteligenței artificiale. Rivalii săi, Google, Amazon și Microsoft, investesc, la rândul lor, în centre de date pentru inteligența artificială.\n\nLuna trecută, Google a anunțat că a semnat un acord pentru achiziționarea de energie nucleară pentru a-și alimenta centrele de date AI.\n\nÎn aceeași lună, Amazon a semnat de asemenea acorduri pentru „sprijinirea dezvoltării proiectelor nucleare”, care include construcția mai multor reactoare modulare mici.\n\nȘi Microsoft are, de asemenea, acorduri de cumpărare a energiei electrice, care includ un acord pentru energia nucleară.",
  "metadata": {
    "original_file": "bzc_0039.html"
  }
}