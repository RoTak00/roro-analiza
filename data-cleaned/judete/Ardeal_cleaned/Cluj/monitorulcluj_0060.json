{
  "title": "Un clujean, rămas blocat într-o zonă periculoasă a Masivului Retezat, a fost salvat de salvamontişti",
  "content": "Un bărbat de 40 de ani din Cluj-Napoca, care a rămas blocat într-o zonă foarte periculoasă din Masivul Retezat, a fost recuperat.\n\nUn bărbat de 40 de ani, din Cluj-Napoca, care a rămas blocat într-o zonă foarte periculoasă din Masivul Retezat, a fost recuperat de o echipă a Serviciului Public Judeţean Salvamont Hunedoara.\n\nTuristul a plecat joi, 26 septembrie, din zona Cârnic şi intenţiona să ajungă la Tăul Ţapului. El a scurtat drumul de la traseul normal şi a ajuns în zona de abrupt a Porţilor Închise, de unde nu a mai putut să înainteze şi nici să se întoarcă înapoi.\n\n„Zona este una foarte periculoasă. Turistul a încercat să coboare mai repede spre Tăul Ţapului, a scurtat drumul şi a rămas blocat la circa 80 de metri de creastă. Nu a mai putut să se întoarcă, dar nici să înainteze pentru că în faţa sa era o prăpastie. Am reuşit să-l recuperăm după ce l-am adus într-un loc sigur cu ajutorul corzilor şi al sistemelor de lansare”, a explicat, potrivit Agerpres, salvamontistul Doru Oprişoni, din cadrul Serviciului Salvamont al Consiliului Judeţean Hunedoara.\n\nCei cinci salvamontişti care au luat parte la acţiunea de salvare au efectuat mai multe coborâri în rapel şi au organizat două ateliere de lucru cu corzi până au reuşit să-l urce, din nou, pe creastă, pe turist. Bărbatul nu a avut nevoie de îngrijiri medicale şi a fost transportat de salvamontişti la Cârnic.\n\nClujean, salvat cu elicopterul SMURD din Munții Făgăraș. I s-a făcut rău în zona „La trei paşi de moarte”\n\nZece reguli esențiale pentru o drumeție în siguranță pe munte\n\nAccidente pe traseul care duce în poiana cu narcise din Munții Rodnei. Unui bărbat i-a căzut o piatră în cap, iar o femeie a căzut în gol.",
  "metadata": {
    "original_file": "monitorulcluj_0060.html"
  }
}