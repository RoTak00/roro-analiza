{
  "title": "Boc, arhitectul suprem al Clujului: cabluri haotice pe clădiri istorice",
  "content": "Pentru doar modesta sumă de 100.000 de euro pe an, municipalitatea plătește firmei Electrogrup să ne „binecuvânteze” privirile cu un sistem de supraveghere CCTV care se laudă cu 275 de camere răspândite strategic. Și ce strategie: cabluri trase prin țevi de apă, agățate pe clădiri istorice de parcă cineva ar fi jucat un joc de tip „trage firul și vezi unde ajunge.” O improvizație urbană, cum nu s-a mai văzut, care ne amintește că estetica e doar un moft atunci când ești un oraș de 5 stele.\n\nLucrările de montare a camerelor în Cluj-Napoca sunt un adevărat spectacol de improvizație artistică urbană. Cabluri trase de parcă un electrician a participat la un curs intensiv de „land art” și a decis să-și expună capodopera pe fiecare colț al Clujului. Țevi de apă care, în loc să-și îndeplinească scopul banal de a transporta apă, sunt acum eroii ascunși ai infrastructurii tehnologice. Fiecare fir atârnă neglijent, ca o declarație de rebeliune împotriva oricărei forme de estetică sau planificare urbanistică. Dacă stai să privești, parcă te și aștepți ca la final să apară Boc cu o foarfecă și o panglică, anunțând inaugurarea unei noi ere a haosului urban!",
  "metadata": {
    "original_file": "gazetadecluj_0067.html"
  }
}