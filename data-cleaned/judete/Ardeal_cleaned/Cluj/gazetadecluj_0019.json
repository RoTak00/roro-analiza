{
  "title": "Reacția lui Ciucă la planul anunțat de Becali : ”Îl credem, este creştin-ortodox”",
  "content": "Preşedintele PNL, Nicolae Ciucă, a declarat joi, 24 octombrie, despre planul anunţat de Becali pentru intrarea lui George Simion în turul doi la prezidenţiale, cu Marcel Ciolacu, că acesta trebuie crezut pentru că ”este un om foarte credincios”. Într-un moment aproape biblic, parcă a insinuat că ortodoxia este acum un criteriu infailibil de validare a planurilor politice, fără a mai fi nevoie de analize, strategii sau sondaje.\n\nPreşedintele PNL, Nicolae Ciucă, a fost întrebat la Giurgiu despre afirmaţiile lui George Becali privind un plan pentru intrarea în turul doi la prezidenţiale a liderului AUR, George Simion.\n\n”Eu sunt creştin-ortodox, Gigi Becali este creştin-ortodox. A fi ortodox înseamnă să fii drept credincios, ca atare, când este vorba de ceea ce spune Gigi Becali, să îl credem şi să îi dăm dreptate, pentru că este un om foarte credincios. Nu comentez ce spun unii şi alţii. Nu sunt comentator”, a spus preşedintele PNL.\n\nDespre afirmaţia lui Rareş Bogdan privind o susţinere a lui Simion în turul doi, Ciucă a răspuns: ”Asta trebuie să o clarifice Rareş Bogdan”.\n\nCiucă ne-a oferit un adevărat exemplu de leadership bazat pe credință: dacă cineva e credincios, el trebuie crezut pe cuvânt. Restul e doar un zgomot de fundal.",
  "metadata": {
    "original_file": "gazetadecluj_0019.html"
  }
}