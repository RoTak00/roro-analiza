{
  "title": "Solidaritate: Peste o sută de mii de voluntari au sărit în ajutorul sinistraților din Valencia",
  "content": "Imagini covârșitoare la Valencia. Încolonați într-o impresionantă solidaritate, mai mult de 100 de mii de oameni s-au încris sâmbătă voluntari la solicitarea autorităților pentru a se alătura instituțiilor locale și ale Statului Spaniol. Practic, o armată de civili spanioli și de alte naționalități au defilat cu găleți și lopeți pentru a degaja satele și orașele înghițite de noroi și resturi.\n\n100.000 de oameni s-au prezentat sâmbătă, 2 noiembrie, în incinta Orașului Artelor și Științelor din Valencia pentru a se înscrie pe lista voluntarilor și să ofere ajutor după inundațiile catastrofale din Spania, conform site-urilor spaniole La7 și Cadena SER.\n\nGeneralitat Valenciana a cerut în cursul zilei de vineri, 1 noiembrie, ca toți cei care vor să dea o mână de ajutor după inundațiile catastrofale să vină la Orașul Artelor și Științelor, la ora 7 dimineața, pentru a fi organizați și repartizați pe zone.\n\nConform președintelui Platformei de Voluntariat a Regiunii Valencia, numărul voluntarilor înscriși se ridică la 100.000 și mulți dintre ei au plecat în această dimineață în 50 de autobuze pentru a merge în diferite orașe.\n\nCei care s-au înscris au primit brățări pentru a putea fi identificați, alimente și apă. Potrivit Cadena Ser, 2.500 de voluntari vor efectua sâmbătă lucrări de curățenie în zonele afectate de furtuna Dana.",
  "metadata": {
    "original_file": "bzc_0052.html"
  }
}