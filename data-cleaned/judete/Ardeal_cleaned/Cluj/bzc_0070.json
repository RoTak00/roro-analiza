{
  "title": "Norvegia va contribui cu 127 de milioane de dolari la achiziția unui sistem Patriot pentru România",
  "content": "Norvegia va contribui cu 127 de milioane de dolari la achiziția unui sistem Patriot pentru România\n\nNorvegia sprijină România în achiziția unui sistem avansat de rachete sol-aer Patriot. Decizia guvernului norvegian de a contribui semnificativ la această achiziție, cu 127 milioane dolari, a fost anunțată la Reuniunea Consiliului statelor nordice de la Reykjavik, care are loc în perioada 28-31 octombrie. „Această contribuție financiară este parte a Inițiativei de Acțiune Imediată pentru Apărarea Antiaeriană (Immediate Action on Air Defense) coordonată de Germania și va permite României să consolideze securitatea și apărarea spațiului euro-atlantic prin reînnoirea și extinderea capabilităților de apărare aeriană”, a transmis MApN.\n\nReprezentanții Ministerului Apărării Naționale subliniază că „această cooperare strânsă între România și Norvegia reflectă angajamentul comun și neclintit al ambelor națiuni în fața provocărilor de securitate actuale, precum și în sprijinul continuu al Ucrainei în fața agresiunii nejustificate a Federației Ruse”.\n\n„Prin această contribuție semnificativă, Norvegia demonstrează nu numai sprijinul său ferm pentru România, dar și angajamentul față de securitatea aliată. Continuăm să stăm împreună alături de Ucraina în aceste momente critice”, a declarat ministrul apărării naționale Angel Tîlvăr.",
  "metadata": {
    "original_file": "bzc_0070.html"
  }
}