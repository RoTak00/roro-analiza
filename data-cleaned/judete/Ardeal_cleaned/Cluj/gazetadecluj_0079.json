{
  "title": "Emil Boc, arhitectul suprem al Clujului, face din nou valuri pe Someș, la propriu și la figurat!",
  "content": "Proiectul de amenajare a malului Someșului, realizat sub coordonarea Primăriei Cluj-Napoca și a primarului Emil Boc, este aspru criticat de clujeni. O controversă majoră o reprezintă combinația de lemn și granit, un design considerat „odios” de către o parte din comunitate.\n\nEmil Boc știe mai bine ce ne place: Lemn + Granit = Arhitectura de vis! Locuitorii orașului acuză lipsa consultărilor publice reale, susținând că deciziile legate de acest proiect nu reflectă preferințele lor. „Se organizează aceleași concursuri de arhitectură cu specialiști dintr-o singură disciplină, iar consultările atrag aceleași persoane din societatea civilă sau personal contractual”, scrie pagina Someșul nostru pe rețeaua de socializare Facebook\n\nExperții și rezidenții cer acum organizarea de sondaje de opinie, focus grupuri și dezbateri publice deschise, care să implice activ atât locuitorii, cât și specialiști din diverse domenii. Aceștia consideră că o astfel de abordare ar putea duce la o amenajare a malului Someșului care să fie pe placul majorității clujenilor.\n\nPână în prezent, Primăria Cluj-Napoca nu a emis un răspuns oficial referitor la aceste critici, dar presiunea publică pentru o consultare mai amplă și transparentă continuă să crească.",
  "metadata": {
    "original_file": "gazetadecluj_0079.html"
  }
}