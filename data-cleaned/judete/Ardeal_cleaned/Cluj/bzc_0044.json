{
  "title": "Japonezii intră în proiectul hidrocentralei Tarniţa-Lăpuşteşti",
  "content": "Ministerul Energiei a semnat un memorandum de înţelegere cu compania japoneză ITOCHU pentru dezvoltarea hidrocentralei cu acumulare prin pompaj Tarniţa-Lăpuşteşti, un proiect de 1000MW care va funcţiona ca o „baterie verde” pentru sistemul energetic.\n\nAcordul a fost semnat în cadrul primei ediţii a Forumului Energiei România-Japonia, organizat la Bucureşti, în prezenţa vice-ministrului japonez al economiei, comerţului şi industriei, Shinji Takeuchi, spune Sebastian Burduja.\n\nHidrocentrala cu acumulare prin pompaj Tarniţa-Lăpuşteşti, o „baterie verde” de până la 1000MW, va juca un rol cheie în echilibrarea sistemului energetic naţional şi regional.\n\n„Pe baza memorandumului semnat astăzi, vom colabora cu ITOCHU pentru avansarea rapidă a investiţiei, de la revizuirea documentaţiei tehnice până la execuţia proiectului. Investiţia pe care România o aşteaptă de zeci de ani va deveni realitate — suntem condamnaţi să o ducem la bun sfârşit dacă vrem să dăm generaţiilor viitoare energie sigură, accesibilă şi verde. Pe baza forumului de astăzi, implicarea Japoniei în sectorul energetic românesc va însemna mult mai mult. Foarte curând va fi semnat un protocol între ELCEN şi Panasonic, prin care vom beneficia la Bucureşti de un sistem avansat integrat de producţie de energie verde, inclusiv hidrogen, şi stocare în baterii, cu finanţare din partea partenerului nipon. În plus, Japonia va contribui la programul nuclear civil românesc, de la exploatarea uraniului până la proiectul reactoarelor modulare de mici dimensiuni (SMR) de la Doiceşti”, transmite ministrul.",
  "metadata": {
    "original_file": "bzc_0044.html"
  }
}