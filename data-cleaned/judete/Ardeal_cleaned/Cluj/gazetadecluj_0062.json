{
  "title": "Parchetul European face mai multe percheziții în Maramureș",
  "content": "Parchetul European, care este condus de Laura Kövesi, a făcut percheziții la Consiliul Județean Maramureș, mai multe persoane fiind acuzate de fraudă în achiziții publice, falsificarea de documente și abuz în serviciu.\n\n„Astăzi, Parchetul European (EPPO) din Cluj-Napoca (România) efectuează percheziții la sediul Consiliului Județean Maramureș și la 14 reședințe private ale unor oficiali ai acestuia. Perchezițiile au loc în cadrul unei anchete în curs de desfășurare privind posibile fraude în achiziții publice, falsificarea documentelor și abuz în serviciu legate de lucrările de renovare a unei clădiri de administrație publică.\n\nMai mulți funcționari publici sunt suspectați de abuz în serviciu pentru aprobarea plății unor lucrări nefinalizate pe baza unor documente falsificate. Proiectul în cauză, evaluat la peste 1 milion de euro (5,7 milioane RON), este finanțat prin Facilitatea de Redresare și Reziliență a UE (RRF) pentru România.\n\nNu pot fi dezvăluite alte detalii în această etapă a anchetei.\n\nEPPO este parchetul public independent al Uniunii Europene. Este responsabil pentru investigarea, urmărirea penală și aducerea în fața justiției a infracțiunilor împotriva intereselor financiare ale UE” a transmis Parchetul European.\n\nCitește și: Viitorul fost primar din comuna Vultureni, Eugen Mureșan, manipulează posturile din cadrul Primăriei pe finalul mandatului – Ziar Gazeta de Cluj",
  "metadata": {
    "original_file": "gazetadecluj_0062.html"
  }
}