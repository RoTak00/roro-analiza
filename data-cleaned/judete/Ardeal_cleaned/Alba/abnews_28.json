{
  "title": "USR Alba: După ce a distrus economia, PSD minte și promite să nu mai crească taxele",
  "content": "PSD minte cum respiră, iar recent anunțatul „program de guvernare” este nimic mai mult decât o dovadă în acest sens, o dovadă a faptului că PSD una zice și alta face.\n\nMarcel Ciolacu se jura deunăzi, promițând chiar să se tatueze, că nu vor crește taxele și impozitele, că TVA și cota unică vor rămâne la fel, lucru pe care l-a mai făcut și în trecut, după care au crescut taxele și impozitele.\n\nRealitatea este că România, sub conducerea clanurilor PSD, a ajuns să aibă cea mai mică creștere economică dintre țările din zonă. Economia a fost sufocată de taxe și impozite iar mediul privat, în special companiile mici și mijlocii, au fost sistematic duse spre faliment de un Guvern incompetent. Zeci de mii de firme au fost desființate ca urmare a măsurilor luate de Guvernul Ciolacu. Inflația în România este mult peste cea din țările europene iar nivelul de trai suferă, cum ar zice un lider PSD, o creștere negativă.\n\nCreșterea salariului minim, în condițiile în care angajații plătesc cele mai mari contribuții și impozite pe venit, este o măsură menită să aducă mai mulți bani la buget, de unde se hrănesc clanurile PSD, nicidecum în buzunarul angajatului. Presiunea acestor „creșteri” va fi suportată de mediul privat și, în final, de toți cetățenii, ca urmare a creșterilor de prețuri ce vor urma acestor creșteri salariale impuse de stat.\n\nUSR propune o creștere reală a salariului net, prin reducerea impozitelor și contribuțiilor salariale, astfel încât un angajat să beneficieze de o mai mare parte din venitul brut, iar companiile să nu trebuiască să suporte incompetența și foamea de bani a PSD.\n\nEconomia are nevoie de un restart, iar asta nu se va putea face cu aceleași clanuri aflate la conducere.",
  "metadata": {
    "original_file": "abnews_28.html"
  }
}