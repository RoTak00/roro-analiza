{
  "title": "La final de octombrie, Laboratorul de C′ArteTeatru la Biblioteca Județeană „Lucian Blaga” Alba",
  "content": "Joi, 24 octombrie 2024, la Biblioteca Județeană „Lucian Blaga” Alba va avea loc o nouă activitate din seria celor ce fac parte din proiectul 3.37 Laboratorul de C`ArteTeatru. Încă de la debut, atelierul este coordonat de lector universitar doctor Cătălina Mihăilă, de la Universitatea de teatru din Târgu Mureș. Actrița Cătălina Mihăilă este secondată cu succes de bibliotecara Ludmila Cioflică, cu prilejul fiecărei întâlniri fiind organizate și prezentate de către aceasta, mici expoziții de carte tematică.\n\nAtelierul din 24 octombrie 2024 se va desfășura cu începere de la ora 15.30, la sala de lectură a Bibliotecii Județene „Lucian Blaga” Alba. Tema abordată va fi „De la text la construirea unui personaj dramatic”. Timp de două ore, participanții vor face exerciții de încălzire vocală și dicție, exerciții de improvizație și mișcare, toate pornind de la o selecție de texte provenite din volumele ce vor fi prezentate în încheierea activității.\n\n3.37 Laboratorul de C’ArteTeatru este un proiect multiart al Consiliului Județean Alba și al Bibliotecii Județene „Lucian Blaga” Alba, de promovare a fondului de carte, de încurajare a lecturii și de promovare a scriitorilor, utilizând forme de expresie teatrală. Proiectul are loc lunar și se derulează la sediul Bibliotecii Județene „Lucian Blaga” Alba.",
  "metadata": {
    "original_file": "abnews_50.html"
  }
}