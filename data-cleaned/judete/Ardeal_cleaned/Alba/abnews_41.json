{
  "title": "„Cum să ne ajutăm copiii să fie mai încrezători?”, tema lunii octombrie la BebeBiblioteca",
  "content": "„Bazele încrederii în propriile forțe o pun părinții în copilărie astfel încât copilul să nu se îndoiască de propriile calități. Un copil care se prețuiește are puterea de a-și gestiona propriile greșeli și se simte mult mai capabil să treacă peste adversitățile vieții”, afirmă Adina Drimbe, psihoterapeut.\n\nCum recunoaștem un copil încrezător? Cum creștem un copil cu încredere în forțele lui? Cum îți pregătești copilul pentru un viitor imprevizibil? Cum să fii alături de copilul nesigur cu o stimă de sine redusă? Sunt întrebări pe care părinții și le pun deseori, și la care vor găsi răspunsuri și sfaturi practice pentru a gestiona situațiile dificile cu copiii la atelierul „BebeBiblioteca”, ce va avea loc miercuri, 30 octombrie 2024, în organizarea Consiliului Județean Alba și a Bibliotecii Județene „Lucian Blaga” Alba.\n\nProiectul 3.1 BebeBiblioteca este coordonat, ca de fiecare dată, de către psihoterapeutul Adina Drimbe, iar tema lunii octombrie este „Cum să ne ajutăm copiii să fie mai încrezători?”. Atelierul va avea loc la Sala de lectură a Bibliotecii Județene „Lucian Blaga” Alba, de la ora 17.00 și se adresează părinților, cadrelor didactice și specialiștilor care lucrează alături de copii. La atelier sunt încurajați să participe și copiii.",
  "metadata": {
    "original_file": "abnews_41.html"
  }
}