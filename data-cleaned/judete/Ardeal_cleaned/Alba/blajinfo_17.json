{
  "title": "Mai multe curți și subsoluri ale caselor de pe strada Petőfi Sándor, inundate în urma ploii torențiale căzute ieri seară la Blaj",
  "content": "Ca urmare a ploii torențiale căzute ieri seară la Blaj, mai mulți cetățeni, care domiciliază pe strada Petőfi Sándor, s-au trezit, din nou, cu curțile și subsolurile inundate, cu toate că acum un an de zile rețeaua de colectare a apelor pluviale a fost reabilitată.\n\nDar iată ce ne-a scris pe acestă temă o cititoare a blajinfo.ro: „Bună ziua. Din nou am fost inundați aseară, după ce a plouat foarte tare. Cu toate că am făcut nenumărate demersuri către autoritățile problema noastră nu a fost remediată iar tubul care colectează apa din șanț spre Târnavă nu a fost nici acum înlocuit.\n\nDin această cauză la fiecare ploaie torențială avem „Târnava” în curțile și pivnițele caselor noastre. Vă trimit și niște poze, că poate de acestă dată se va sesiza cineva din autoritățile locale care să ne rezolve și nouă problema. În disperare de cauză am sunat și la 112, dar nu am putut fi ajutați.\n\nAm intervenit noi cum am putut cu pompe proprii. Într-un final au venit și pompierii exact când am terminat toată treaba, probabil să ne „salute”. Trist dar adevărat!”",
  "metadata": {
    "original_file": "blajinfo_17.html"
  }
}