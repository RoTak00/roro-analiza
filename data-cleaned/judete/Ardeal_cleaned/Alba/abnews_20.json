{
  "title": "Exponatul lunii noiembrie 2024",
  "content": "Un bol ”delian” este exponatul lunii noiembrie la Muzeul național al Unirii Alba Iulia. Acesta urmează să fie prezentat marți, 5 noiembrie, de la ora 11:00.\n\nExponatul a fost descoperit în anul 2015, în cadrul cercetărilor arheologice preventive de la Gâmbaș (mun. Aiud, jud. Alba), prilejuite de construcția autostrăzii A10 Sebeș – Turda.\n\nVasul, un bol ”delian” (cupă ”deliană”) sau cum i se mai spune de către specialiști în ultima vreme, cupă cu decor în relief, este una dintre cele mai elaborate manifestări ale imitării diferitelor tipuri de vase elenistice de către populația locală. Conform cercetătorilor care s-au ocupat mai îndeaproape de ceramica celei de-a doua epoci a fierului, aceasta a preluat în totalitate tehnica de fabricație a acestor vase și chiar a îmbogățit-o cu o mai mare varietate de decoruri.\n\nProducția lor de către populația băștinașă a început undeva după anul 150 a. Chr. și a încetat după mijlocul sec. I a. Chr.\n\nPrezentarea exponatului va fi făcută de către dr. Cristinel Fântâneanu, arheolog expert în cadrul Muzeului Național al Unirii Alba Iulia.\n\nEvenimentul este organizat de Consiliul Județean Alba și Muzeul Național al Unirii Alba Iulia.",
  "metadata": {
    "original_file": "abnews_20.html"
  }
}