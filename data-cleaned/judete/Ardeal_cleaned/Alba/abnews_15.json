{
  "title": "Vechi și nou. Motive tradiționale românești inspirate din colecția etnografică a Muzeului Național al Unirii Alba Iulia, transpuse pe diferite suporturi, în interpretări moderne - expozitie la Sala Unirii",
  "content": "Joi, 7 noiembrie 2024, ora 13:00, la Sala Unirii – Spațiile expoziționale Alba Iulia, va fi vernisată expoziția „Vechi și nou. Motive tradiționale românești inspirate din colecția etnografică a Muzeului Național al Unirii Alba Iulia, transpuse pe diferite suporturi, în interpretări moderne” .\n\nColaborarea Compartimentelor Restaurare Textile, Investigații și Restaurare Piatră din cadrul Centrului de Conservare și Restaurare Carte Veche a Muzeului Național al Unirii Alba Iulia aduce în atenția publicului o expoziție deosebită, cu rolul prezentării motivelor tradiționale inspirate din colecția etnografica a MNUAI. Proiectul, coordonat de dl. Alexandru Știrban și implementat de Sorina Voju, Ariana Codruța Leahu, și Sidonia Petronela Olea, a dus la reinterpretarea unor astfel de motive tradiționale, transpuse în obiecte de actualitate.\n\nIdeea expoziției a pornit de la un atelier de inițiere în tainele cusăturilor tradiționale românești, destinat unor grupe de copii din clasele primare aparținând unor instituții de învățământ din Alba Iulia. Expoziția prezintă piese de îmbrăcăminte, accesorii precum și diverse decorațiuni reinterpretate (bolerou, bluziță, cordon, gentuță, plic, tablouri, perinițe, etc.) în paralel cu piese de îmbrăcăminte tradiționale (pieptar, ie, chimir, traistă-punguță de mireasă, etc.).",
  "metadata": {
    "original_file": "abnews_15.html"
  }
}