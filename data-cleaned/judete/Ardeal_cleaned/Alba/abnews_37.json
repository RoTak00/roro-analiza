{
  "title": "Concert aniversar – Doi ani de activitate AIBD",
  "content": "Vineri, 1 Noiembrie 2024, va avea loc Concertul Aniversar – Doi an de activitate AIBD la Casa de Cultură a Sindicatelor din Alba Iulia, începând cu ora 19.00.\n\nCu ocazia aniversării a doi ani de activitate, Orchestra Alba Iulia Brass and Drums invită iubitorii de muzică la un spectacol special, dedicat tuturor celor care au contribuit la această călătorie minunată. Evenimentul va avea loc pe 1 Noiembrie 2024, ora 19.00, la Casa de Cultură a Sindicatelor din Alba Iulia și promite o seară de neuitat plină de momente captivante și energie.\n\nFormată dintr-o echipă diversificată de muzicieni pasionați, atât amatori cât și profesioniști, orchestra a reușit să îmbine talentul și dăruirea pentru a oferi publicului o experiență muzicală unică.\n\n„Acest spectacol este o celebrare a dedicării și pasiunii fiecărui membru al orchestrei. Vrem să mulțumim tuturor celor care ne-au sprijinit și care ne-au fost alături în această călătorie”, a declarat Petru Adam, dirijorul orchestrei.\n\nPublicul va putea savura un program diversificat, care va include atât lucrări celebre, cât și compoziții originale create de membrii orchestrei. În plus, evenimentul va fi completat de surprize și momente speciale, care vor aduce bucurie și emoție în rândul participanților.\n\nVă așteptăm cu drag să sărbătorim împreună doi ani de muzică, prietenie și creativitate!\n\nÎn cadrul concertului aniversar, pe lângă orchestra Alba Iulia Brass and Drums, pe scenă se vor afla în calitate de invitați solistul Silvan Stâncel, trupa de dans sportiv Life is Dance, Ana Oltean – voce, Cristian Alexievici – tobe și voce, Răzvan Meseșan – saxofon. Evenimentul va fi pezentat de Adriana Stroe.\n\nConcertul este posibil datorită sprijinului Star Transmission & Star Assembly iar partener al proiectului este Primăria Alba Iulia.",
  "metadata": {
    "original_file": "abnews_37.html"
  }
}