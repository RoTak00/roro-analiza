{
  "title": "USR Alba: PSD și PNL și-au reînnoit jurămintele și vor mai departe în concubinajul bugetar",
  "content": "Cearta, dacă poate fi vorba de o ceartă, dintre PSD și PNL nici măcar nu mai păstrează aparența unui spectacol de teatru ieftin. Cele două găști sunt precum doi îndrăgostiți de ciolan și care, pe motiv de campanie electorală, mai răbufnesc amorezat unul la adresa altuia.\n\nSe vede asta și pe plan local, unde criticile pe care și le aduc unii altora sunt în fapt niște bezele iar scopul fiecărei tabere este de a se poziționa mai bine în viitoarea alianță conjugal-bugetară.\n\nDe altfel, idila celor două găști a fost confirmată de chiar Marcel Ciolacu, prin declarațiile recente, în care numai că nu le-a întins covorul roșu prietenilor de combinații din PNL.\n\nViitorul premier, așa cum a declarat Marcel Ciolacu, în cazul în care va fi fost ales Președinte, nu va fi de la PSD. Prin urmare, și e o logică foarte simplă aici, PSD tocmai le-a oferit celor din PNL fotoliul de premier.\n\nDin fericire, oamenii nu pot fi păcăliți la nesfârșit de această familie politică tradițională, PSD-PNL, formată din hoț și hoție. Nu degeaba vedem, la fiecare manifestare publică, oameni cu mesaje precum „PNL și PSD, aceeași mizerie”. Iar oamenii au dreptate.",
  "metadata": {
    "original_file": "abnews_26.html"
  }
}