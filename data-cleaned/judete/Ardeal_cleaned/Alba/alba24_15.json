{
  "title": "Banca Națională a României menține dobânda-cheie la 6,5% pe an. Cum va evolua rata inflației",
  "content": "Banca Naţională a României (BNR) a decis vineri menținerea ratei dobânzii de politică monetară la nivelul de 6,50 la sută pe an.\n\nDe asemenea, a mai hotărât menținerea ratei dobânzii pentru facilitatea de creditare (Lombard) la 7,50 la sută pe an.\n\nRata dobânzii la facilitatea de depozit rămâne la 5,50 la sută pe an.\n\nSunt menținute și nivelurile actuale ale ratelor rezervelor minime obligatorii pentru pasivele în lei și în valută ale instituțiilor de credit.\n\nRata anuală a inflației s-a redus în septembrie la 4,62 la sută, de la 5,10 la sută în august 2024, mai anunță BNR, într-un comunicat.\n\nPotrivit BNR, rata anuală a inflației va crește ușor în ultimele luni ale acestui an. Va cunoaște o fluctuație pronunțată în semestrul I 2025, rămânând deasupra intervalului țintei și peste valorile anticipate anterior.\n\nVa fi influențată și de seceta severă din 2024 și majorarea cotațiilor unor mărfuri, ce vor afecta prețurile alimentelor și energiei.\n\nTotodată, rata anuală a inflației își va relua ulterior descreșterea pe o traiectorie mai ridicată decât cea din proiecția precedentă. va coborî abia în debutul anului 2026 sub limita de sus a intervalului țintei. Va rămâne în proximitatea acesteia până la finele orizontului prognozei.\n\n”Descreșterea va continua să fie antrenată de efecte de bază dezinflaționiste, cărora li vor alătura influențele așteptate să vină din decelerarea creșterii prețurilor importurilor, precum și din ajustarea descendentă a anticipațiilor inflaționiste pe termen scurt – pe o traiectorie mai ridicată totuși decât în proiecția precedentă”, mai notează BNR.",
  "metadata": {
    "original_file": "alba24_15.html"
  }
}