{
  "title": "GALA STUDENȚILOR – a treia ediție - duminică, 17 noiembrie 2024",
  "content": "Casa de Cultură a Studenților (CCS) și Primăria Municipiului Alba Iulia organizează duminică, 17 noiembrie 2024, ora 18.00, în sala de spectacole a CCS, cea de-a treia ediție a Galei Studenților. Evenimentul este realizat cu ocazia Zilei Internaționale a Studenților, având sprijinul Ministerului Familiei, Tineretului și Egalității de Șanse, parteneri fiind Liga Studenților din Universitatea ”1 Decembrie 1918” Alba Iulia, Centrul de Informare, Consiliere şi Orientare în Carieră al UAB, Asociaţia Studenţilor Creştini Ortodocşi Români Alba Iulia, Uniunea Studenților Basarabeni din Alba Iulia, Organizația Studenților din Universitatea Tehnică din Cluj-Napoca – Extensia Alba Iulia, Erasmus Student Network Alba Iulia și Asociația Europeană a Studenților în Drept (ELSA) Alba Iulia.\n\nÎn cadrul Galei vor fi premiați, alături de asociațiile din care provin, studenții cei mai implicați în organizații, în comunitate sau în proiecte ale generației lor, într-un eveniment prin care se dorește recunoașterea studenților cu inițiativă din comunitatea noastră, au transmis primarul Gabriel Pleșa și directorul CCS, Gheorghe Berghian.\n\nÎn cadrul Galei Studenților va avea loc și spectacolul de stand-up comedy susținut de Cosmin Natanticu. Intrarea este LIBERĂ, atât pentru studenți cât și pentru publicul larg, în limita capacității sălii mari a CCS.",
  "metadata": {
    "original_file": "abnews_4.html"
  }
}