{
  "title": "Măsură împotriva coronavirus: S-ar putea închide școlile până după Paște. Orban: „Măsura e în analiză”",
  "content": "Toate școlile din România ar putea fi închise începând cu data de 10 martie până după Paște, potrivit Digi24.\n\nComitetul Național pentru Situații Speciale de Urgență se va reuni din nou, luni la ora 16:00. Una dintre măsurile în contextul epidemiei de coronavirus care vor fi discutate va fi și ce a închiderii școlilor, măsură propusî de secretarul de stat Raed Arafat.\n\nRaed Arafat propune închiderea unităților școlare publice din învățământul preșcolar (grădinițe), primar, gimnazial, liceal, post liceal și profesional, începând din data de 10.03.2020 până la data de 21.04.2020, scrie Digi24 .\n\nLudovic Orban, premierul interimar, spune că măsura închiderii școlilor e în analiză, nu poate fi luată ușor.\n\n„O măsura de închidere a școlilor perturbă și privează elevii în ceea ce privește derularea serviciului educațional. Este o măsură care trebuie pregătită. Puneți-vă întrebarea ce fac copiii care rămân acasă. Există în fiecare familie un membru care să îi supravegheze, dacă nu îi mai ducem la școală? Astfel de măsuri trebuie luate după o analiză serioasă. Avem ca punct de analiză din nou acest punct la discuția de astăzi. Dar nu se pot lua măsuri fără analize serioase. Avem doar 15 cazuri din care 5 s-au vindecat”, a declarat Ludovic Orban, premier interimar.\n\nConsiliul Elevilor a cerut Ministerului Educaţiei să suspende cursurile timp de două săptămâni, pentru a fi prevenite îmbolnăvirile cu noul coronavirus.\n\n„Această măsură preventivă trebuie asumată ţinând cont de faptul că şcolile din România nu dispun de resursele igienico-sanitare şi nici de o cultură a siguranţei pentru ca acest virus să nu fie răspândit”, se arăta într-un comunicat transmis de Consiliul Elevilor.",
  "metadata": {
    "original_file": "Ziarul_Gorjului_0181.html"
  }
}