{
  "title": "ANAR: Debit staţionar al Dunării pe sectorul românesc,vineri. Pe 11 octombrie, cotele apelor vor atinge 7.200 mc/s",
  "content": "Debitul Dunării la intrarea în ţară (în secţiunea Baziaş) este staţionar, vineri, la 7.000 mc/s, însă rămâne dublu faţă de media multianuală a lunii octombrie, informează Administraţia Naţională „Apele Române” (ANAR), într-o postare publicată pe pagina oficială de Facebook.\n\nConform prognozei emise de Institutul Naţional de Hidrologie şi Gospodărire a Apelor (INHGA), în intervalul 5-10 octombrie, Dunărea va atinge, la intrarea în ţară, debite cu valori între 6.800 şi 6.900 mc/s, iar în intervalul 10-11 octombrie, acestea vor fi din nou într-o uşoară creştere. Astfel, pe data de 11 octombrie, cotele apelor fluviului vor atinge 7.200 mc/s, pe secţiunea Baziaş.\n\n„Debitul maxim al Dunării la intrarea în ţară a fost atins în perioada 30 septembrie -1 octombrie, înregistrând o valoare de 7.400 mc/s. În acest moment, Dunărea atinge niveluri maxime de 388 cm (Bechet) şi 318 cm (Corabia), dar acestea rămân sub Cotele de atenţie. În ultimele două săptămâni, toate zonele vulnerabile, identificate pe sectorul îndiguit, au fost consolidate. Astfel, Dunărea, în regim de ape mari, va fi tranzitată în siguranţă pe sectorul românesc, riscul de inundaţii fiind redus”, a precizat ANAR.",
  "metadata": {
    "original_file": "Eveniment_De_Olt_0093.html"
  }
}