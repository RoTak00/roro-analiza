{
  "title": "Bazinul de Înot și Clubul \"Plaja Olt\" din Slatina, închise în weekend-ul de Paște. Zonele de agrement sunt însă deschise pe 1 și 2 Mai",
  "content": "Program special de sărbătorile dedicate Zilei Muncii, Zilei Tineretului și Paștelui la Bazinul Didactic de Înot şi Clubul Nautic şi de Agrement „Plaja Olt”, aflate în subordinea Clubului Sportiv Municipal din cadrul Primăriei Slatina. Dacă de 1 Mai – Ziua Muncii și 2 Mai – Ziua Tineretului va fi program normal de funcţionare, cu prilejul Sărbătorilor Pascale, mai precis în perioada 3 – 6 Mai, acestea vor fi închise.\n\nAnunțul a fost făcut public de reprezentanții CSM Slatina pe pagina oficială de Facebook a zonei de agrement.\n\n„În perioada 3 -6 Mai având în vedere Sărbătorile de Paşte şi zilele declarate sărbători naţionale, conform Codului Muncii, Bazinul Didactic de Înot şi Clubul Nautic ‘Plaja Olt’ vor fi închise”, au transmis reprezentanții Clubului Sportiv Municipal Slatina.\n\nIar de marți, 7 Mai, a treia zi de Paște, se va relua programul normal de lucru.",
  "metadata": {
    "original_file": "Eveniment_De_Olt_0210.html"
  }
}