{
  "title": "Finala prezidențială. Nu e trucaj! | Ziarul de Olt",
  "content": "Tuciul cu mămăligă a explodat pe pirostrii. În timp ce precupețele socialiste și liberale își împărțiseră harta României clevetind peste gard despre starea națiunii, România se dovedește a fi altceva decât țara lui Marcel și Nicu.\n\nÎn turul 2 al alegerilor prezidențiale intră independentul Călin Georgescu și Elena Lasconi din partea USR. Se vor confrunta două sisteme de valori, Călin Georgescu, un erudit care știe că istoria României are niște vicii de scriere, în timp ce Elena Lasconi are în dreptul ei generația corporatistă și a românului care a reușit în viață fără banii lui tăticu’ și carnetul de partid.\n\nSistemele tradiționale, cele consacrate sunt în saci negri depozitați la temperaturi scăzute. E un fel de ce nu am avut în decembrie ’89, revoluția mentalității. Doar că nimeni nu știe ce va urma de aici încolo.\n\nImpactul asupra alegerilor parlamentare din 1 decembrie este devastator. Românilor începe deja să le placă chestia aia simpatică, numită votul. Atunci când îl folosesc fără să ceară socoteală de la influencerul de partid.\n\nDacă la PNL se prefigurează un Ilie Bolojan în locul lui Nicolae Ciucă, la PSD nu se vede nimic prin gaura cheii. Iar Europa cea indignată de victoria lui Georgescu, s-o lase puțin mai încet. A făcut atât de puține pentru România comunitară încât rezultatul victoriei lui Georgescu e și al gulerelor albe de la Bruxelles. Să mai spunem că nota de plată privind pe cei doi finaliști trebuie achitată si de Klaus Iohannis. Disprețul se plătește.",
  "metadata": {
    "original_file": "Ziarul_De_Olt_0109.html"
  }
}