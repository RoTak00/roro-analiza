{
  "title": "Sute de pensii din Olt, suspendate",
  "content": "Casa Judeţeană de Pensii (CJP) Olt a suspendat în 2018 plata pensiilor pentru sute de persoane din judeţ. Măsura suspendării a fost luată din cauza faptului că respectivele persoane au optat pentru pensia din alt sistem sau altele nu s-au prezentat la verificările medicale la termenele fixate de comisiile de expertiză din cadrul CJP Olt.\n\nDe asemenea, CJP Olt a luat decizia sistării pensiei, pentru 11 beneficiari care nu au încasat pensia timp de 3 luni consecutive. „ În 2018 s-a luat decizia suspendării pensiei pentru 556 olteni. Motivele au fost următoarele: urmașul a împlinit 26 de ani (29 cazuri), pensie anticipată și invaliditate gradul 3 suspendată la cerere (11 cazuri), pensionar urmaș copil care nu a prezentat adeverința de studii (118 cazuri), pensie de urmaș pe 6 luni (180 de cazuri), pensionari de invaliditate neprezentați la revizuire medicală (31 cazuri), a optat pentru pensia MApN (5 cazuri), a optat pentru pensie MAI (9 cazuri), pensionari limită de vârstă care au optat pentru pensia de urmaș (108 cazuri), pensie anticipată și invaliditate care realizează venituri (4 cazuri), pensionari de invaliditate care au redobândit capacitatea de muncă (49 cazuri), soț supraviețuitor care realizează venituri mai mari decât 35% din salariul mediu brut (un caz) și pensionari care nu au încasat pensia timp de 3 luni consecutive (11 cazuri)”, a precizat directorul executiv al CJP Olt, Iulian Smarandache.\n\nÎn anul 2017 CJP Olt a luat decizia suspendării pensiei pentru 618 olteni. Dintre aceştia, 165 nu s-au prezentat la comisia medicală pentru verificare, iar potrivit legislaţiei în astfel de cazuri pensia se suspendă, 180 au optat pentru pensie din alt sistem, iar 263 sunt beneficiari de pensii de urmaș.",
  "metadata": {
    "original_file": "Ziarul_Gorjului_0365.html"
  }
}