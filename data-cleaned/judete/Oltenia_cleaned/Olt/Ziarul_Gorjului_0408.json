{
  "title": "Toți arborii uscați din Parcul Tineretului au fost înlocuiți",
  "content": "Angajaţii Societăţii Dezvoltare Urbană, aflată în subordinea Primăriei Slatina, au înlocuit zilele acestea toți arborii ce nu s-au prins din Parcul Tineretului.\n\nPrimarul Slatinei, Emil Moț, a precizat că zonele de agrement din Slatina sunt permanent monitorizate.\n\n„Preocuparea primăriei de a oferi slătinenilor, în orice anotimp, o opțiune de petrecere a timpului liber în parcuri dotate la standarde superioare de calitate poate fi observată permanent, aceste zone de agrement și recreere fiind atent monitorizate de angajații serviciilor de specialitate din subordinea autorității locale. Profitând de condițiile meteo favorabile, societatea care administrează spațiile verzi din municipiu a intervenit, zilele acestea, în Parcul Tineretului, unde a înlocuit toți arborii care nu prezentau o dezvoltare conformă, luându-se toate măsurile de prindere, perioada fiind propice plantării acestor materiale dendrologice. Reamintesc că la sfârșitul lunii octombrie, un alt parc din oraș, Eugen Ionescu, și-a primit vizitatorii complet reabilitat, cu alei ușor accesibile, mobilier urban nou și spații verzi reamenajate ”, a scris Moț pe Facebook.",
  "metadata": {
    "original_file": "Ziarul_Gorjului_0408.html"
  }
}