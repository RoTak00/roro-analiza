{
  "title": "Cu cât a mai crescut salariul oltenilor. În ce domeniu se câștigă cei mai mulți bani",
  "content": "Salariul mediu net al unui angajat din judeţul Olt a fost de 4.241 lei în a doua lună a anului şi a crescut cu 14,6% faţă de aceeaşi lună a anului trecut, când a fost de 3.700 lei, și o scădere de 4,5 la sută față de luna ianuarie, când era de 4.440 lei, transmit reprezentanţii Direcţiei Regionale de Statistică. Acest lucru a făcut ca Oltul să ocupe locul 17 în clasamentul județelor ordonate descrescător, privind câştigul salarial. Și în februarie cei mai mulţi bani au fost câştigați de un salariat oltean care lucrează în domeniul industrie și construcții.\n\nUn angajat din acest domeniu a avut un salariu de peste 4.400 de lei, câștigul în domeniul industrie și construcții fiind în scădere cu aproximativ 10% față de luna ianuarie 2024.\n\n„Pe sectoare ale economiei, comparativ cu luna anterioară, câştigul salarial mediu net în agricultură, silvicultură şi pescuit a crescut cu 2,6 la sută (3.802 lei faţă de 3.704 lei), în industrie şi construcţii înregistrându-se o scădere de 9,5% (4.428 lei faţă de 4.894 lei), același trend regăsindu-se și în sectorul servicii unde scăderea a fost de 0,4 la sută (4.144 lei față de 4.161 lei). Cel mai mare câştig salarial mediu net obținut în luna februarie 2024 s-a regăsit în industrie şi construcţii, respectiv 4.428 lei”, spun statisticienii olteni.\n\nTotodată, în ultima lună a iernii 2023 – 2024 şi efectivul salariaţilor din judeţ a fost în creştere. Numărul angajaţilor a fost de 77.963 persoane, mai mare cu 1.006 persoane faţă de luna februarie 2023, când numărul acestora a fost de 76.957. Din totalul salariaţilor înregistrat la nivel naţional, efectivul judeţului Olt reprezintă o pondere de 1,4%.",
  "metadata": {
    "original_file": "Eveniment_De_Olt_0203.html"
  }
}