{
  "title": "Investigații medicale paraclinice chiar dacă furnizorul a depășit valoarea de contract",
  "content": "Reprezentanții CAS Olt au anunțat că pacienții diagnosticați cu boli oncologice, diabet, boli cardiovasculare, neurologice sau cerebrovasculare pot efectua investigații medicale paraclinice chiar dacă furnizorul a depășit valoarea de contract.\n\n” Pentru a facilita accesul la investigaţii medicale paraclinice (analize de laborator, RMN, CT) acordate în ambulatoriul de specialitate, necesare monitorizării pacienţilor cu COVID-19 precum şi a pacienţilor diagnosticați cu boli oncologice, diabet zaharat, cu boli cardiovasculare, boli rare, boli neurologice şi boli cerebrovasculare, furnizorii de investigații paraclinice pot acorda investigaţiile, chiar dacă depăşesc valoarea de contract.\n\nAstfel, medicul care face recomandarea pentru investigațiile necesare monitorizării afecțiunilor enumerate mai sus, va întocmi bilet de trimitere distinct, menţionând după caz tipul de monitorizare. Medicul va aplica semnătura şi parafa asupra acestei menţiuni.\n\nPacientul va informa furnizorul despre tipul de monitorizare specificat pe biletul de trimitere, astfel încât să fie programat în timp cât mai scurt pentru efectuarea investigaţiilor recomandate.\n\nChiar dacă, în momentul solicitării investigaţiilor, furnizorul aflat în relaţie contractuală cu casa de asigurări de sănătate a epuizat fondurile contractate, acesta va efectua investigaţiile paraclinice, iar acestea vor fi decontate ulterior, ca urmare a încheierii unui act adiţional de suplimentare a valorii de contract. ” au transmis reprezentanții CAS Olt.",
  "metadata": {
    "original_file": "Ziarul_Gorjului_0073.html"
  }
}