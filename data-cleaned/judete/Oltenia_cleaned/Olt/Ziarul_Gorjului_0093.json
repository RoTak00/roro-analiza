{
  "title": "Asigurații din Olt cu anumite afecțiuni, la medic, fără bilet de trimitere",
  "content": "Pacienții cu urgenţe medico-chirurgicale, precum şi cei diagnosticați cu anumite afecțiuni, se pot prezenta direct la medicul specialist, în ambulatoriu, fără bilet de trimitere de la medicul de familie. Potrivit CAS Olt, oltenii care suferă de afecțiuni oncologice, diabet, hepatită, Boala Parkinson, dar și afecțiunile copilului de până într-un an, pot primi consult de specialitate fără a avea bilet de trimitere.\n\n„Printre afecțiunile care permit prezentarea la consultaţie direct la medicul specialist, fără a fi necesar bilet de trimitere de la medicul de familie se numără afecțiunile oncologice, diabetul, hepatita cronică, astmul bronşic, glaucomul, epilepsia, Boala Parkinson dar şi afecţiunile copilului cu vârsta sub un an. Medicul de specialitate trebuie să informeze, cel puţin o dată pe an, medicul de familie prin scrisoare medicală dacă au intervenit sau nu schimbări în evoluţia bolii şi în atitudinea terapeutică”, au declarat reprezentanții CAS.\n\nLista afecțiunilor pentru care asigurații se pot prezenta direct la medicul specialist, în ambulatoriu, fără bilet de trimitere de la medicul de familie, poate fi consultată pe site-ul Casei de Asigurări de Sănătate Olt.",
  "metadata": {
    "original_file": "Ziarul_Gorjului_0093.html"
  }
}