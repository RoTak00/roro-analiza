{
  "title": "Primarul ales de la Deveselu spune stop acțiunilor de final ale primarului în exercițiu! | Ziarul de Olt",
  "content": "Alegerile locale de anul acesta au creat un vid de putere, acolo unde, primarul în funcție a pierdut alegerile dar rămâne la pupitru până la instalarea primarului ales. Un astfel de caz este la Deveselu, acolo unde primarul Nicolae Dobre înțelege să genereze costuri bugetare într-o investiție pe care primarul ales o consideră mai puțin oportună. Marius Aliman iese la atac și trage un semnal de alarmă privind modul cum cel care va deveni predecesorul său înțelege să cheltuiască aproape 10 miliarde de lei pentru o lucrare prioritară în fața altora considerate, de cel care va prelua funcția în octombrie, mai importante.\n\n„ULTIMUL TUN AL DOMNULUI DOBRE! Licitație cu dedicație la valoarea de 11 miliarde? Domnule Dobre, primar fără mandat, cum te-ai gândit să scoți la licitație reabilitarea fostei brutării, transformand-o în „Centru administrativ taxe și impozite locale”? Tu nu ai înțeles că sistemul de apă și canal nu este funcțional iar tu arunci banii pe datoriile tale? Nu, domnule Dobre, administrația Aliman nu are nevoie de sediu nou, nu avem nevoie de extinderea sediului primăriei! Pe cetățenii comunei Deveselu îi interesează ca sistemul de apă și canal să funcționeze, avem nevoie de locuri de joacă, avem nevoie de șanțuri și trotuare, și altele!” , este mesajul primarului ales Marius Aliman.",
  "metadata": {
    "original_file": "Ziarul_De_Olt_0249.html"
  }
}