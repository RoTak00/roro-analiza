{
  "title": "Consilierii judeţeni, colindaţi înainte de Crăciun",
  "content": "Aleşii judeţului au avut parte de o surpriză joi, 19 decembrie, înainte de începerea ultimei ședințe ordinare din acest an. Consilierii au fost colindați de un grup vocal de fete și băieți, care la finalul micului spectacol au primit cadouri de la mesagerii lui Moș Crăciun.\n\nCopiii clasei de canto popular din Osica de Sus a Secției Arte și Meșteșuguri din cadrul Centrului Județean de Cultură și Artă Olt au prezentat un scurt program artistic live de colinde autentice. Momentul oferit de colindători a fost, la final, îndelung aplaudat de toţi cei prezenți în Sala Europa a CJ, în frunte cu Marius Oprescu, preşedintele celei mai importante instituţii administrative din judeţ, şi vicepreşedintele Ionuţ Ivan.\n\nȘi cum Crăciunul bate la uşă, Moșul a lăsat daruri pentru ei la Consiliul Județean Olt, iar ajutoarele sale le-au înmânat la sfârșitul spectacolului.\n\nLa sfârșitul micului program artistic a avut loc și ședința ordinară, în cadrul căreia au fost aprobate, în total, 20 de proiecte de hotărâre aflate pe ordinea de zi, dar și pe ordinea suplimentară.\n\nPeste 5.000 de copii au trecut pragul Consiliului Județean Olt, în perioada premergătoare Sfintei Sărbători a Naşterii Domnului Nostru Iisus Hristos, pentru a-i colinda pe angajații instituției, păstrând astfel o tradiție frumoasă ce dăinuie de ani buni.",
  "metadata": {
    "original_file": "Eveniment_De_Olt_0034.html"
  }
}