{
  "title": "Olt: Peste 8.700 de producători de tomate şi de usturoi, eligibili pentru ajutorul de 1.500 de euro",
  "content": "Peste 7.900 de producători de tomate în spaţii protejate şi peste 800 de producători de usturoi sunt eligibili pentru a primi sprijinul financiar de 1.500 de euro, potrivit directorului adjunct al Direcţiei Agricole Judeţene, Mihaela Luminiţa Mareş.\n\nNumărul fermierilor din judeţul Olt care au aplicat pentru accesarea sprijinului financiar pentru cultivarea usturoiului şi a tomatelor în spaţii protejate a crescut în acest an faţă de anii anteriori, a declarat vineri, pentru AGERPRES, Mihaela Luminiţa Mareş , care a punctat că la usturoi suprafaţa cultivată în acest an a ajuns la 1.800 hectare.\n\n„La tomate avem 7.923 producători eligibili pentru plată iar la usturoi avem 827 de producători eligibili pentru plată. Fermierii din judeţul Olt au cultivat usturoi pe 1.800 hectare de teren, în special în localităţile din sudul judeţului, la Vădăstriţa. Vişina, Rotunda, Băbiciu, Scărişoara. Fermierii eligibili pentru plată au cultivat patru, cinci, şase sau chiar şapte hectare cu usturoi, suprafeţele din acest fiind semnificativ mai mari faţă de anii anteriori”, a spus reprezentanta DAJ Olt.\n\nPlăţile către fermieri ar urma să fie făcute în prima jumătate a lunii iulie, a adăugat Mihaela Luminiţa Mareş.\n\n„Noi am trimis toate documentele, toate anexele, sunt făcute şi ordinele de plată electronic, dar se vor decala plăţile puţin, deoarece, din câte am înţeles de la reprezentanţii ministerului, numărul producătorilor eligibili a fost mai mare faţă de cel estimat şi pentru a nu fi diminuată suma de 1.500 de euro de beneficiar se va face o alocare suplimentară în prima parte a lunii iulie şi apoi imediat se va trece la efectuarea plăţilor”, a explicat Mihaela Luminiţa Mareş.",
  "metadata": {
    "original_file": "Eveniment_De_Olt_0155.html"
  }
}