{
  "title": "Dacii și romanii au luat cu \"asalt\" bulevardul A. I. Cuza și Parcul Tineretului din Slatina, la startul ediției a VI-a a Festivalului \"Romula Fest\"",
  "content": "O nouă ediție a Festivalului „Romula Fest” a debutat în seara zilei de vineri, 23 august, în municipiul Slatina. Ajuns la ediția a VI-a evenimentul cu temă istorică a început cu o frumoasă paradă cu torțe, dar și cu demonstrații de luptă.\n\nDacii și romanii s-au întâlnit în fața Consiliului Județean Olt și au plecat spre Parcul Tineretului, locul în care au avut loc lupte între gladiatori. Dacă vineri a fost la Slatina, festivalul se va muta sâmbătă în satul Reșca al comunei Dobrosloveni, acolo unde sunt programate a avea loc zeci de alte momente pregătite de autorități la această ediție a Festivalului „Romula Fest – Istorie și Folk”, printre care se numără și concertul trupei Phoenix și recitalul lui Vasile Șeicaru.\n\n„Trupe de daci și romani, lupte de gladiatori, dansuri dacice – totul într-o paradă spectaculoasă, luminată de torțe străvechi! Cu start din fața Consiliului Județean Olt, bulevardul Alexandru Ioan Cuza a fost invadat de strigăte de luptă și sunetul armurilor strălucitoare, creând o atmosferă de neuitat. Descoperă magia trecutului la ‘Romula Fest’ și mâine (sâmbătă, 24 august n.r.), la Reșca, Dobrosloveni. Vino să faci parte din poveste! Istoria prinde viață, iar pasionații de muzică folk se vor bucura de Phoenix, Vasile Șeicaru, South Music Factory și Adrian Naidin”, au postat organizatorii pe pagina oficială de Facebook a Festivalului „Romula Fest”.",
  "metadata": {
    "original_file": "Eveniment_De_Olt_0125.html"
  }
}