{
  "title": "Spitalul Județean de Urgență Slatina achiziționează un angiograf de ultimă generație",
  "content": "Spitalul Județean de Urgență Slatina a achiziționat un angiograf de ultimă generație, destinat diagnosticării și tratării afecțiunilor cardiovasculare. Echipamentul va fi instalat în Laboratorul de Radiologie și Imagistică Medicală, marcând un pas important în dezvoltarea infrastructurii medicale a spitalului.\n\nFinanțarea acestei investiții este asigurată din bugetul județului Olt, precum și din fonduri de la Ministerul Sănătății.\n\nAcest echipament performant va ajuta la evaluarea diagnostică a pacienților cu afecțiuni sau patologie cardiovasculară, în funcție de care se va stabili conduita terapeutică.\n\n” Inițial, angiograful va fi utilizat pentru pacienții cronici. După completarea echipei medicale cu personal specializat, acesta va deveni funcțional și pentru gestionarea urgențelor cardiovasculare. Achiziția angiografului susține demersurile pentru înființarea unui Compartiment de Cardiologie Intervențională, pentru care Spitalul Județean de Urgență Slatina a inițiat procedurile necesare la Ministerul Sănătății. Procesul de instalare și autorizare necesită timp, dar lucrăm neobosit pentru ca acest echipament să înceapă să ofere servicii cât mai curând. Spitalul Județean de Urgență Slatina va anunța data la care angiograful va deveni operațional. Această investiție reflectă angajamentul nostru de a dezvolta Spitalul Județean de Urgență Slatina și de a oferi servicii medicale de cea mai bună calitate pentru comunitate. ” transmite Angela Nicolae, managerul Spitalului din Slatina.",
  "metadata": {
    "original_file": "Ziarul_Gorjului_0003.html"
  }
}