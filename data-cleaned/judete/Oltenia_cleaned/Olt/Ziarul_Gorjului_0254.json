{
  "title": "Luna februarie bogată în manifestări culturale",
  "content": "Manifestările culturale pe care le va coordona Biblioteca Județeană “Ion Minulescu”, în luna februarie, au ca scop, omagierea scriitorilor născuți în această lună, dar și expunerea de cărți și documente din fondul documentar al instituției.\n\nÎn data de 8 februarie, la bibliotecă, va avea loc manifestarea “10 olteni celebri care “veniră” și “făcură” istorie”. Acest eveniment va fi realizat în colaborare cu Consiliul Județean Olt. Vor participa membrii cenaclurilor literare județene, dar și reprezentanți ai revistelor literare.\n\nZiua de 15 februarie aduce în atenția iubitorilor de cultură evenimentul “Din vremea cărților uitate – incursiune în operele unor scriitori pe nedrept uitați: Barbu Paris Mumuleanu (1794-1834) și Ion Marin Ionescu (1912-1977)”. Acest simpozion va fi realizat în colaborare cu unitățile școlare partenere. Tot în acestă zi, va fi celebrată “Ziua Internațională a cititului împreună”. Cu acestă ocazie, bibliotecarele vor merge la Protecția Copilului, la Grădinița nr.2, dar și la Spitalul Județean, pentru a le citi copiilor povești nemuritoare, introducându-i astfel în lumea fantastică a basmelor acolo unde binele va învinge răul.\n\nOtilia Cazimir (12 februarie), Titu Maiorescu (15 februarie), Grigore Alexandrescu (22 februarie) și Marin Sorescu (29 februarie) sunt scriitorii care vor fi omagiați de Biblioteca Județeană. Acest eveniment constă în expoziții de cărți și documente din fondul documntar al bibliotecii, care îi au în prim plan pe oamenii de cultură mai sus menționați.",
  "metadata": {
    "original_file": "Ziarul_Gorjului_0254.html"
  }
}