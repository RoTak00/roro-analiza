{
  "title": "Cursuri de bucătar, îngrijitoare bătrâni la domiciliu și ajutor de bucătar pentru șomerii din județ, organizate în februarie de AJOFM",
  "content": "Agenţia Județeană pentru Ocuparea Forței de Muncă Olt organizează şi în luna februarie a anului în curs programe de formare profesională. De această dată, sunt trei cursuri, acestea fiind destinate unui număr de 42 de persoane aflate în căutarea unui job, acestea urmând a fi calificate în diverse domenii de activitate, anunţă Elena Iordache, purtător de cuvânt al instituției.\n\nReprezentantul AJOFM Olt a declarat că principalele meserii-ocupații, în funcție de numărul de participanți, pentru care se vor organiza cursuri gratuite pentru șomeri luna viitoare sunt: bucătar – 14, îngrijitoare bătrâni la domiciliu – 14 locuri la un curs și ajutor de bucătar – 14.\n\nPentru șomerii indemnizați și neindemnizați, programele de formare profesională sunt gratuite, iar cei care au venituri trebuie să le plătească.\n\n„Serviciile de formare profesională sunt gratuite pentru şomerii indemnizaţi şi neindemnizaţi înregistraţi în evidenţa Agenţiei Judeţene pentru Ocuparea Forţei de Muncă Olt, iar persoanele care realizează venituri pot urma aceste programe de formare profesională suportând contravaloarea lor”, spune Elena Iordache, purtătorul de cuvânt al instituției.\n\nPentru detalii suplimentare despre cele trei cursuri gratuite din luna februarie 2025, șomerii interesaţi, și nu doar ei, se pot adresa instituției din municipiul Slatina, cu sediul în strada Crișan, nr. 31 bis, sau la numărul de telefon 0249.438.595, apăsând apoi tasta 7.",
  "metadata": {
    "original_file": "Eveniment_De_Olt_0014.html"
  }
}