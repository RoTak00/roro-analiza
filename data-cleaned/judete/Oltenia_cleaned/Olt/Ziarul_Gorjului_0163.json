{
  "title": "Fraudă, la Bacalaureat",
  "content": "Trei elevi olteni au fost eliminați de la Bacalaureat pentru fraudă sau tentativă de fraudă la proba susținută miercuri, 24 iunie. Elevii de clasa a XII-a care au încercat să copieze susțineau proba de Matematică sau Istorie la Liceul Tehnologic „P. S. Aurelian” Slatina, Liceul Tehnologic „Constantin Brâncoveanu” Scorniceşti şi Liceul Tehnologic „Danubius” Corabia.\n\nAceștia nu vor mai avea dreptul de a participa la următoarele două sesiuni ale examenului de Bacalaureat.\n\nMiercuri, 24 iunie, s-a desfășurat proba obligatorie a profilului din cadrul examenului de Bacalaureat, sesiunea iunie – iulie 2020. Potrivit datelor transmise de ISJ Olt, dintre cei 2.915 de candidaţi înscrişi în Olt, s-au prezentat 2.732 candidați. Au absentat 183 candidați. Nu au existat candidați care au avut temperatura peste 37.3 ̊C.\n\nPrimele rezultate vor fi afișate marți, 30 iunie, până în ora 12.00.\n\nContestațiile pot fi depuse atât în format fizic, cât și electronic, în zilele de 30 iunie, în intervalul orar 16.00 – 19.00 și pe data de 1 iulie, în intervalul orar 8:00 – 12:00. În acest caz, candidații completează, semnează și depun/transmit electronic și o declarație-tip în care se menționează faptul că au luat cunoștință că nota acordată ca urmare a soluționării contestației poate modifica, după caz, nota inițială, prin creștere sau descreștere.",
  "metadata": {
    "original_file": "Ziarul_Gorjului_0163.html"
  }
}