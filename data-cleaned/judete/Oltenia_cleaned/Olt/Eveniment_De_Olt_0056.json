{
  "title": "Un al patrulea defibrilator semiautomat, montat de pompierii olteni la Liceul Teoretic \"Nicolae Titulescu\" Slatina",
  "content": "Săptămâna acesta, cadrele Inspectoratului pentru Situații de Urgență Olt, împreună cu reprezentanții Asociației „Salvatori Olteni – Sprijin pentru Viață”, au fost din nou într-o unitate de învățământ slătineană, a patra ca număr în care a fost montat un defibrilator semiautomat. Este vorba despre Liceul Teoretic „Nicolae Titulescu”, până în acest moment fiind amplasate astfel de dispozitive și la Liceul cu Program Sportiv și colegiile naționale „Radu Greceanu” și „Ion Minulescu” din Slatina.\n\nAstfel, salvatorii olteni le-au prezentat zecilor de cadre didactice și nedidactice de la Liceul Teoretic „Nicolae Titulescu” Slatina măsurile de prim ajutor de bază, în cazul pacientului aflat în stop cardio-respirator.\n\nCătălin Stănciuleasa, asistent medical principal în cadrul Centrului Operațional al ISU Olt, a fost cel care a susținut lecția deschisă de la sfârșitul săptămânii.\n\n„Ne bucurăm că și în acest an am fost părtași la sesiunile de informare și instruire a cetățenilor cu privire la acordarea primului ajutor de bază și utilizarea defibrilatorului semiautomat. Amplasarea celor patru defibrilatoare în unitățile de învățământ cu cel mai mare număr de elevi din Slatina este o realizare importantă și susținem orice inițiativă care poate ajuta la salvarea vieților semenilor noștri”, a declarat pompierul Cătălin Stănciuleasa de la ISU Olt.",
  "metadata": {
    "original_file": "Eveniment_De_Olt_0056.html"
  }
}