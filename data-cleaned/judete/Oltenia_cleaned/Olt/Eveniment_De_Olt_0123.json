{
  "title": "Cât mai câștigă angajații olteni. Un muncitor care lucrează în domeniul industrie și construcții are un salariu de peste 4.700 lei",
  "content": "Salariul mediu net al unui angajat din judeţul Olt a fost de 4.602 lei în prima lună a verii anului 2024 şi a crescut cu 13,1% faţă de aceeaşi perioadă a anului trecut, când a fost de 4.070 lei, anunţă reprezentanţii Direcţiei Regionale de Statistică. Astfel, Oltul se afla în iunie pe un loc 13 în clasamentul județelor ordonate descrescător în privința câștigului salarial. Salariul unui oltean a fost în creştere cu 0,4 la sută şi faţă de luna mai a acestui an, atunci acesta fiind de 4.584 lei.\n\nCei mai mulţi bani s-au câştigat în iunie în domeniul industrie și construcții, un muncitor fiind plătit cu peste 4.700 lei\n\n„Pe sectoare ale economiei, comparativ cu luna anterioară, câştigul salarial mediu net în agricultură, silvicultură, pescuit a crescut cu 5%, respectiv 4.147 lei faţă de 3.950 lei, în industrie şi construcţii a crescut cu 1,2 la sută de la 4.732 lei la 4.787 lei, iar în sectorul servicii s-a înregistrat o scădere de 1,1%, respectiv 4.520 lei faţă de 4.572 lei”, spun statisticienii olteni.\n\nAşa cum o arată şi cifrele DRS Olt, în prima lună a verii 2024 cel mai mare salariu l-au primit angajaţii din domeniul industrie și construcții, acesta fiind de 4.787 lei.\n\nTotodată, în luna iunie din 2024 şi efectivul salariaţilor din judeţ a fost în creştere. Numărul angajaţilor a fost de 78.265 persoane, mai mare cu 692 persoane faţă de aceeaşi lună a anului 2023, când numărul acestora a fost de 77.573.",
  "metadata": {
    "original_file": "Eveniment_De_Olt_0123.html"
  }
}