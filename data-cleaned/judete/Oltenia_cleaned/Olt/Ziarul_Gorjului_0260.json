{
  "title": "Dinu Iancu Sălăjanu, într-un rol de operă la Craiova",
  "content": "Celebrul interpret de folclor face parte din distribuția spectacolului Operei Române Craiova „Bărbierul din Sevilla”.\n\nDinu Iancu Sălăjanu se va afla în această săptămână pe scenă într-un spectacol de operă, onorând invitația Operei Române Craiova de a interpreta rolul Don Basilio. Melomanii îl vor putea asculta sâmbătă, 3 februarie 2018, de la ora 19.00, în spectacolul „Bărbierul din Sevilla”, prezentat de opera craioveană pe scena Cercului Militar.\n\nNu mulți dintre admiratorii săi știu că faimosul interpret a urmat cursurile de canto clasic ale Academiei de Muzică „Gheorghe Dima” din Cluj-Napoca, în cadrul Facultății de Muzică din Oradea, și că de-a lungul carierei sale a simțit uneori regretul că nu a explorat mai mult muzica clasică. A urmat însă cu pasiune și profesionalism drumul folclorului și a devenit un maestru al muzicii populare îndrăgit în întreaga țară. Dar cum prima dragoste nu se uită, s-a lăsat acum convins să revină într-un rol de operă, postură în care nu s-a mai aflat din perioada studenției, când a interpretat și acest rol.",
  "metadata": {
    "original_file": "Ziarul_Gorjului_0260.html"
  }
}