{
  "title": "Mamă și fiu, morți în accidentul de la Vișina",
  "content": "O femeie de 73 de ani și fiul ei de 47 de ani, ce se aflau în căruța ce a fost izbită în plin de o mașină condusă de un tânără de 28 de ani, marți seara, 10 aprilie, pe Drumul Național 54, în afara comunei Vișina, au murit.\n\nCei doi au fost transportați în stare gravă la Spitalul Municipal Caracal, iar pe parcursul nopții au murit din cauza rănilor suferite.\n\nMașina condusă de craiovean circula spre municipiul Caracal și a intrat în coliziune față – spate cu căruța, care se deplasa în aceeași direcție de mers, cei doi care se aflau în aceasta fiind răniți și transportați la spital. În urma accidentului și calul a murit.\n\n„Din primele verificări, polițiștii au constatat faptul că în eveniment a fost implicat un autoturism condus de un bărbat, în vârstă de 28 de ani, și un atelaj hipo, în care se aflau două persoane, respectiv un bărbat și o femeie. În urma coliziunii, cele două persoane din căruță, au necesitat îngrijiri medicale, fiind transportate la Spitalul Municipal Caracal ”, a declarat Ionuț Vasiloaica, purtător de cuvânt al Inspectoratului de Poliție Județean Olt.",
  "metadata": {
    "original_file": "Ziarul_Gorjului_0589.html"
  }
}