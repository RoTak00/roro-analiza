{
  "title": "Campionatul de Tenis de Câmp, organizat de Primăria Slatina, și-a desemnat câștigătorii",
  "content": "Municipiul Slatina a găzduit sâmbătă, 16 noiembrie 2024, un turneu de tenis de câmp care, potrivit organizatorilor, a fost plin de energie, pasiune și fair-play, tineri talentați, cu vârste cuprinse între 7 și 14 ani, făcând un adevărat spectacol pe terenurile Clubului Sportiv Municipal din cadrul Clubului de Agrement „Plaja Olt”. Fiecare participant a arătat nu doar abilități remarcabile, dar și respect și perseverență, municipalitatea fiind mândră de acești viitori campioni.\n\nLa evenimentul care și-a desemnat câștigătorii după meciuri intens disputate a fost prezent și Mario De Mezzo, primar al urbei: „I-am văzut pe viitorii campioni ai Slatinei și am învățat lecții valoroase despre muncă, perseverență și fair-play. Îmi doresc ca fiecare tânăr din Slatina să aibă șansa de a-și descoperi potențialul prin sport și mișcare. Vom investi în spații moderne dedicate vouă, pentru joacă, sănătate și visuri mari. Sportul e despre curaj și determinare – valori pe care le vom susține mereu!”.",
  "metadata": {
    "original_file": "Eveniment_De_Olt_0052.html"
  }
}