{
  "title": "Ediția a patra a Retro Paradei Primăverii de la Slatina s-a bucurat de un real succes",
  "content": "A fost o adevărată expoziție cu mașini de epocă în Parcul Tineretului, iar mai apoi o paradă pe principalele străzi din municipiul Slatina, începând cu bulevardul Alexandru Ioan Cuza, în cursul zilei de sâmbătă, 20 aprilie 2024. Iar printre cei prezenți la deschiderea celei de-a patra ediții a „Retro Paradei Primăverii” s-au aflat și primarul Emil Moț, împreună cu Alexandru și David, doi dintre băieții săi, dar și viceprimarul Alexandru Berechet.\n\nEdilul nu a ezitat să stea de vorbă cu zecile de pasionați de vehicule clasice care au fost pe Aleea Eroilor, felicitând totodată și organizatorii pentru o nouă ediție reușită.\n\n„Dragi slătineni! Astăzi (sâmbătă, 20 aprilie n.r.) am participat la deschiderea paradei retro cu mașini istorice și clasice în Parcul Tineretului, unde am avut bucuria să interacționez cu pasionații de vehicule. Felicitări organizatorilor pentru evenimentul reușit! Vă felicit și pe voi, dragii mei, pentru devotamentul vostru în colecționarea și restaurarea autovehiculelor!”, a declarat primarul Emil Moț.\n\nCu începere de la ora 10:00 a dimineții de sâmbătă, evenimentul s-a întins pe durata a trei ore, până la ora 13:00, iar în tot acest timp, pe lângă expoziția din zona de agrement de lângă Gară, mașinile de epocă au participat și la o paradă pe străzile urbei, slătinenii rămânând impresionați de autovehiculele istorice, dar pe care pasionații de acestea au știut cum să le întrețină pentru a arăta ca și noi.\n\nAccesul a fost gratuit, implicați în desfășurarea celei de-a patra ediții a manifestării „Retro Parada Primăverii” în cele mai bune condiții fiind și Primăria muncipiului Slatina, precum și echipaje ale Biroului Rutier al Poliției Slatina.",
  "metadata": {
    "original_file": "Eveniment_De_Olt_0214.html"
  }
}