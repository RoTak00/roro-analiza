{
  "title": "Sezonul moto, deschis simbolic la Slatina. Primarul Emil Moț a fost prezent la eveniment",
  "content": "Sezonul moto s-a deschis sâmbătă, 27 aprilie 2024, și în municipiul Slatina, motto-ul celor pasionați să meargă pe vehiculele cu două roți fiind „Atenție, motocicliștii se întorc în trafic!”. S-a întâmplat în Parcul Tineretului din municipiul Slatina, pe Aleea Eroilor, unde au fost prezenți zeci de aventurieri din Olt, dar și din alte județe ale țării. Iar organizatorii, South Side Rider Club România, cu sprijinul Primăriei municipiului Slatina și al Inspectoratului de Poliție Județean Olt, au avut pregătite pentru ei multe surprize. Printre oaspeți, la evenimentul de deschidere a sezonului moto a fost și Emil Moț, primarul Slatinei.\n\n„Dragi slătineni, astăzi (sâmbătă n.r.) am participat la deschiderea sezonului moto în municipiul nostru, alături de iubitorii de motociclete din Slatina și din alte localități. Evenimentul a fost plin de energie și entuziasm, am fost încântat să văd atât de mulți oameni împărtășind această pasiune comună. Dragii mei, sprijinul meu pentru comunitatea moto nu se va opri aici! Cu oameni ca voi, Slatina continuă să fie un loc vibrant și plin de viață. Vă mulțumesc tuturor pentru participare și vă doresc să aveți parte de drumuri sigure și plăcute în sezonul moto!”, a declarat edilul municipiului reședință a județului Olt.\n\nTotul a început după-amiaza, la ora 14:00, cu o expoziție, de unde nu au lipsit și câteva ATV-uri, iar de la ora 15:00 a fost o paradă pe principalele artere ale urbei de pe malul stâng al râului Olt. Motocicliștii au oferit un adevărat spectacol locuitorilor Slatinei care nu au ezitat să îi vadă într-un număr foarte mare.\n\nDeschiderea sezonului moto la Slatina a fost una simbolică, iar evenimentul a fost presărat și cu momente muzicale oferite de Răzvan DLB, dar din peisaj nu au lipsit nici standurile food & drinks.\n\nDupă parada devenită deja tradiție, motocicliștii au oferit și plimbări în zona Parcului Tineretului persoanelor cu vârsta de peste 16 ani.",
  "metadata": {
    "original_file": "Eveniment_De_Olt_0205.html"
  }
}