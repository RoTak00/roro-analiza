{
  "title": "Au fost finalizate lucrările la Stația de Tratare Apă Nicolae Bălcescu, din Slatina | Ziarul de Olt",
  "content": "Compania de Apă Olt anunță finalizarea lucrărilor și punerea în funcțiune a Stației de Tratare Apă Nicolae Bălcescu, din Slatina. Ca urmare, municipiul Slatina va avea o apă mai bună. Investiția a fost realizată cu fonduri europene nerambursabile, iar valoarea totală a fost de 35.507.581,61 lei.\n\n„Lucrările la Stația de Tratare Apă Nicolae Bălcescu, din municipiul Slatina, investiție realizată în cadrul proiectului cu finanțare europeană nerambursabilă ”Dezvoltarea infrastructurii de apă și apă uzată în județul Olt în perioada 2014-2020” au fost finalizate. Investiția în valoare de 35.507.581,61 lei a fost recepționată în data de 14.08.2024. În Stația de Tratare Nicolae Bălcescu, cu un debit zilnic de 540 mc/h, o adevărată uzină de apă, se desfășoară un întreg proces de potabilizare pentru a nu mai exista modificări ale turbidității apei. Pentru îmbunătățirea calității apei care ajunge în casele cetățenilor municipiului Slatina, Compania de Apă Olt, prin antreprenorul care se ocupă de execuția lucrării, a alocat fonduri în cadrul acestui proiect cu finanțare europeană și pentru construirea Stației de Tratare Apă Salcia. Lucrările sunt și aici aproape de finalizare. Scopul Companiei de Apă Olt este îmbunătățirea calității apei furnizate și eliminarea problemelor legate de turbiditate. NOI, COMPANIA DE APĂ OLT FACEM INVESTIȚII PENTRU VIITOR ȘI SUNTEM PARTE DIN COMUNITATE” , se arată în comunicatul CAO.",
  "metadata": {
    "original_file": "Ziarul_De_Olt_0275.html"
  }
}