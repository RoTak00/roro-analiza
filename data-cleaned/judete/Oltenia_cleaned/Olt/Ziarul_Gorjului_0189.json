{
  "title": "Olimpicii Oltului și profesorii lor, recompensați de CJ Olt",
  "content": "Olimpicii Oltului și profesorii lor vor fi recompensați de Consiliul Județean (CJ). Prin premierea elevilor și cadrelor didactice se răsplătește efortul depus de aceștia în obținerea de rezultate excepționale la olimpiadele școlare de specialitate etapa județeană, națională sau internațională.\n\nFestivitatea de premiere a olimpicilor olteni va avea loc, joi,12 decembrie, începând cu ora 14.00, în sala de spectacole a Palatului Copiilor „Adrian Baran” din Slatina.\n\nEvenimentul este organizat de către Consiliul Județean Olt, în parteneriat cu Inspectoratul Școlar Județean Olt, şi presupune acordarea a 648 de premii, în valoare totală de 184.500 lei, elevilor şi profesorilor îndumători, care au reuşit rezultate deosebite la etapele judeţene, naţionale sau internaţionale ale olimpiadelor şcolare de specialitate.",
  "metadata": {
    "original_file": "Ziarul_Gorjului_0189.html"
  }
}