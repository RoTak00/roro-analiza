{
  "title": "Școlile nu se redeschid",
  "content": "Președintele Klaus Iohannis a anunțat, cu puțin timp în urmă, că școlile și grădinițele nu vor mai fi deschise în acest an școlar. Vor continua cursurile on-line, iar elevilor li se vor încheia mediile cu notele pe care le au. Până pe 12 iunie situația școlară trebuie să fie încheiată. Elevii vor reveni în bănci în septembrie, atunci când va începe un nou an școlar.\n\nPreședintele a spus că s-a renunțat la redeschiderea școlilor de teama îmbolnăvirilor și pentru că nu poate fi respectată distanțarea socială.\n\nElevii din clasele terminale, a VIII-, a XII-a, a XIII-a, unde este cazul, la profesională în anii terminali, vor putea reveni la școală după data de 2 iunie, între 2 -12 iunie, pentru a se pregăti pentru examenele naționale.\n\n„Examenele Naționale, Evaluarea Națională și Bacalaureatul, se vor organiza așa cum au fost ele planificate din capul locului, însă cu respectarea unor reguli foarte stricte de distanțare”, a spus Iohannis.",
  "metadata": {
    "original_file": "Ziarul_Gorjului_0177.html"
  }
}