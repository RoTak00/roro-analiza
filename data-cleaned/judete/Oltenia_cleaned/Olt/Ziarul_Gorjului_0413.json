{
  "title": "OFICIAL. ECHIPĂ COMPLETĂ LA PRIMĂRIA SLATINA",
  "content": "În cadrul ședinței de Consiliu Local de marți, 10 noiembrie, a fost definitivată conducerea Primăriei Slatina. Astfel, alături de primarul Emil Moț, proiectele în Slatina vor fi continuate de viceprimarii Claudiu Stăncioiu și Gigi Vîlceleanu.\n\n„Vreau să le mulțumesc consilierilor locali, de astăzi suntem în formulă completă, este echipa propusă și în urmă cu patru ani. Echipă care a făcut treabă în Slatina și de acum înainte vom face treabă, vom lucra pentru slătinenii noștri. Vreau să-i felicit pe viceprimarii Claudiu Stăncioiu și Gigi Vîlceleanu pentru încă patru ani de mandat, sper să rămânem patru ani împreună, o să lucrăm numai și numai pentru slătineni”, a spus Emil Moț.\n\n„Vreau să mulțumesc locuitorilor orașului pentru votul de încredere acordat, colegilor din Consiliu Local, domnului primar. Noi suntem conectați la problemele orașului, avem putere de muncă, sunt multe de rezolvat, multe proiecte care vor veni în viitorul apropiat. Ne dorim să lucrăm doar pentru slătineni”, a spus Stăncioiu.\n\nCelălalt viceprimar al Slatinei, Gigi Vîlceleanu, a precizat că proiectele asumate în campania electorală vor fi puse în aplicare.\n\n„Mulțumesc slătinenilor pentru votul acordat. Este un vot de încredere, care ne responsabilizează, ne obligă să ducem la îndeplinire proiectele pe care ni le-am propus, pe care le-am asumat în campania electorală. Vom munci la fel de bine atât pentru cei care ne-au votat, dar și pentru cei care nu ne-au votat”, a spus Gigi Vîlceleanu.",
  "metadata": {
    "original_file": "Ziarul_Gorjului_0413.html"
  }
}