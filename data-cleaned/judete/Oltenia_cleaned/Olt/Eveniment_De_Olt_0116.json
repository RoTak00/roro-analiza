{
  "title": "Slatina. Paradă moto cu peste 250 de participanți, în cadrul festivalului dedicat bikerilor. Polițiștii le-au fost alături",
  "content": "Polițiștii olteni au fost prezenți sâmbătă, 14 septembrie, alături de cei peste 250 de motocicliști, în vederea desfășurării în condiții optime și fără evenimente neplăcute a paradei moto, pe mai multe artere ale Slatinei, în cadrul celei de-a treia ediții a Festivalului „South Side Biker”, desfășurat la Clubul Nautic și de Agrement „Plaja Olt” de la intrarea în municipiul reședință a județului Olt dinspre Craiova.\n\nPotrivit Laviniei Cioplea, purtător de cuvânt al Inspectoratului de Poliție Județean Olt, oamenii legii din cadrul instituției au desfășurat o activitate de pregătire a membrilor comunității moto, privind conduita preventivă în trafic, în vederea reducerii riscului rutier.\n\n„Activitățile au fost desfășurate cu ocazia festivalului ‘South Side Biker Fest’, organizat la Clubul Nautic și de Agrement ‘Plaja Olt’, din municipiul Slatina. Activitatea a îmbinat pregătirea teoretică cu cea practică, iar cei peste 250 de motocicliști au beneficiat de informațiile și îndrumarea polițiștilor. Această activitate, de prevenire a accidentelor rutiere în care sunt implicați motocicliști, urmărește atât informarea conducătorilor auto, cât și a motocicliștilor, în vederea prevenirii evenimentelor rutiere în care aceștia sunt implicați, precum și creșterea gradului de responsabilizare a acestei categorii de participanți la trafic”, a transmis reprezentantul IPJ Olt.",
  "metadata": {
    "original_file": "Eveniment_De_Olt_0116.html"
  }
}