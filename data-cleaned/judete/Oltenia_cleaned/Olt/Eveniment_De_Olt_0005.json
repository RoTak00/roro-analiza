{
  "title": "Peste 4.400 de persoane s-au angajat prin intermediul AJOFM Olt, anul trecut",
  "content": "Nu aveau un loc de muncă, însă în urma serviciilor şi măsurilor de stimulare a ocupării forţei de muncă oferite de Agenţia Judeţeană pentru Ocuparea Forţei de Muncă Olt au reuşit să se angajeze. Peste 4.400 de olteni, căci despre ei este vorba, au fost încadraţi în muncă anul trecut, peste 4.000 dintre ei făcând parte din categoria persoanelor greu sau foarte greu ocupabile, iar peste 2.200 au peste 45 de ani.\n\nMai exact, statisticile AJOFM Olt arată că 4.460 de persoane şi-au găsit un job în 2024, iar 2.229 au vârsta de peste 45 de ani, 806 între 35 și 45 de ani, 692 între 25 și 35 de ani, iar 733 sunt tineri sub 25 de ani.\n\n1.975 dintre oltenii angajați de la 1 ianuarie și până pe 31 decembrie 2024 provin din mediul urban, iar 2.485 sunt din mediul rural. Nivelul de pregătire al persoanelor pentru care s-a identificat un loc de muncă arată că cei mai mulţi au studii liceale și postliceale, respectiv 1.726, acestea fiind urmate de cele cu studii gimnaziale – 1.482, profesionale – 998 şi 254 sunt cu studii universitare.\n\n„Din numărul total de persoane care au fost angajate prin intermediul AJOFM Olt anul trecut, 4.062 fac parte din categoria celor greu sau foarte greu ocupabile. Precizăm că încadrarea într-o categorie de ocupabilitate se realizează ca urmare a activităţii de profilare a persoanelor înregistrate în evidenţele agenţiei”, se arată într-un comunicat remis de instituţie.\n\nPentru integrarea pe piaţa muncii, oltenii aflaţi în căutarea unui job înregistraţi în baza de date a AJOFM în a cărei rază au domiciliul sau reşedinţa beneficiază de pachete personalizate de măsuri active prevăzute de Legea 76 din 2002 privind sistemul asigurărilor pentru şomaj şi stimularea ocupării forţei de muncă, modificată şi completată. Astfel, în anul 2024, 15.849 de persoane din Olt au beneficiat anul acesta de asistenţă pentru înregistrarea în evidenţă ca persoane aflate în căutarea unui loc de muncă, în vederea asigurării protecţiei sociale privind acordarea indemnizaţiei de şomaj sau cuprinderea în măsuri active.",
  "metadata": {
    "original_file": "Eveniment_De_Olt_0005.html"
  }
}