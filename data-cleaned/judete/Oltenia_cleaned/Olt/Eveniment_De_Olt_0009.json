{
  "title": "Angajatorii din Olt, informați de inspectorii de muncă despre măsurile care trebuie luate la revenirea la job a salariatului",
  "content": "Angajații Inspectoratului Teritorial de Muncă Olt anunță organizarea, în această perioadă a unei acțiuni de informare a angajatorilor din județ cu privire la măsurile interne pe care trebuie să le ia în cazul revenirii la locul de muncă a salariatului după încetarea unor concedii precum cel de maternitate, cel de creștere a copilului, a celui paternal sau a concediului de îngrijitor.\n\n„Potrivit prevederilor articolului 10, alineatele 8 și 9, din Legea 202/2002, republicată, cu modificările și completările ulterioare, privind egalitatea de şanse şi de tratament între femei şi bărbaţi, la încetarea concediului de maternitate, a concediului pentru creşterea copiilor în vârstă de până la 2 ani, respectiv 3 ani în cazul copilului cu dizabilităţi, a concediului paternal sau a concediului de îngrijitor, salariata/salariatul are dreptul de a se întoarce la ultimul loc de muncă ori la un loc de muncă echivalent, având condiţii de muncă echivalente. De asemenea, are ocazia de a beneficia de orice îmbunătăţire a condiţiilor de muncă la care ar fi avut dreptul în timpul absenţei, salariata/salariatul având dreptul la un program de reintegrare profesională, a cărui durată este prevăzută în regulamentul intern de organizare şi funcţionare şi nu poate fi mai mică de 5 zile lucrătoare”, a declarat Bogdan Țucă, purtător de cuvânt al ITM Olt.\n\nSursa citată mai arată că încălcarea acestor prevederi legale constituie contravenție, potrivit prevederilor articolului 37, alineat 1, al Legii 202 din 2002 și se sancționează cu amendă de la 3.000 lei la 10.000 lei.",
  "metadata": {
    "original_file": "Eveniment_De_Olt_0009.html"
  }
}