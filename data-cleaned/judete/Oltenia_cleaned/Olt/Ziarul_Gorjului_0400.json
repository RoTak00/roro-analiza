{
  "title": "BANI PENTRU DARURILE PE CARE LE VOR PRIMI COPIII INSTITUŢIONALIZAŢI, DE LA CONSILIUL JUDEȚEAN",
  "content": "Consilierii judeţeni au aprobat, joi, 26 noiembrie, alocarea a 160.000 lei pentru acordarea de daruri cu ocazia Sărbătorilor de iarnă.\n\nPreşedintele Consiliului Județean Olt, Marius Oprescu, a declarat că daruri vor primi copiii din centrele de plasament, căsuţele de tip familial şi alte tipuri de servicii sociale, persoanele adulte, vârstnice şi cu handicap, asistate în centrele de îngrijire şi asistenţă socială, din cadrul Direcţiei Generale de Asistenţă Socială şi Protecţia Copilului (DGASPC) Olt, precum și grupurilor de copii care, în cazul în care acest lucru este posibil, colindă la sediul Consiliului Județean Olt, respectându-se toate măsurile prevăzute de actele normative în vigoare pentru prevenirea și combaterea efectelor pandemiei de Covid-19. „ Așa cum ne-am pregătit în fiecare an ne pregătim și în acest an. Dacă condițiile pandemiei, regulile și legea ne vor permite bineînțeles că îi vom aștepta cu drag pe colindători. Dacă nu cu o parte din acești bani se vor achiziționa cadouri doar pentru copiii instituționalizați și bătrânii din centrele care aparțin DGASPC Olt. Iar cealaltă parte de bani se va întoarce în bugetul Consiliului Județean Olt”, a afirmat Marius Oprescu, preşedintele Consiliului Judeţean Olt.",
  "metadata": {
    "original_file": "Ziarul_Gorjului_0400.html"
  }
}