{
  "title": "RAR Auto-Pass. Certificatul oficial al Registrului Auto Român – evitați înșelătoriile! | Ziarul de Olt",
  "content": "Certificatul RAR Auto-Pass este un document emis exclusiv de Registrul Auto Român (RAR), conform legislației în vigoare (Legea nr. 142/2003 și OMTI nr. 210/2024). Acesta oferă informații autentice și verificabile despre istoricul vehiculului, cu un accent special pe indicația kilometrajului, având scopul de a garanta transparența și de a proteja cumpărătorii de bună credință. Prețul oficial al certificatului este de 42 de lei, tarif stabilit de Consiliul de Administrație al RAR.\n\nAtenție la Practicile Înșelătoare! \n\n Registrul Auto Român avertizează cu privire la entități terțe care încearcă să profite de clienți, utilizând metode frauduloase ce includ imitarea elementelor vizuale ale RAR pentru a vinde certificate false sau supraevaluate. Pentru a evita astfel de situații, descărcați RAR Auto-Pass doar de pe site-ul oficial al RAR, www.rarom.ro, unde veți găsi un buton dedicat accesării acestui document.\n\nDacă aveți dubii privind autenticitatea unui certificat RAR Auto-Pass, contactați direct Registrul Auto Român, telefonic sau prin intermediul site-ului oficial. Protejați-vă interesele și evitați să cădeți pradă înșelătoriilor!",
  "metadata": {
    "original_file": "Ziarul_De_Olt_0006.html"
  }
}