{
  "title": "Cei mai mulți olteni fără un job au vârsta cuprinsă între 40 și 49 de ani",
  "content": "Agenția Județeană pentru Ocuparea Forței de Muncă Olt a transmis vineri, 26 iulie, că la sfârșitul primei luni a verii acestui an în evidențele instituției erau înregistrați nu mai puțin de 7.313 șomeri, din care 3.232 femei, iar rata șomajului a fost de 5,47%. Comparativ cu luna mai, când rata șomajului a fost de 5,46 la sută, în luna trecută acest indicator a înregistrat o creștere de 0,01 puncte procentuale. Din totalul oltenilor fără un loc de muncă, cei mai mulți, respectiv peste 1.800, au vârsta cuprinsă între 40 și 49 de ani.\n\nElena Iordache, purtător de cuvânt al AJOFM Olt, spune că, din totalul de 7.313 olteni fără job, 1.060 erau beneficiari de indemnizație de șomaj, iar 6.253 erau șomeri neindemnizați. În ceea ce privește mediul de rezidență, 6.133 șomeri provin din mediul rural, restul de 1.118 fiind din mediul urban.\n\nPe grupe de vârste,i structura șomajului la final de lună iunie 2024 arată astfel: sub 25 de ani – 548, între 25 și 29 de ani – 582, între 30 și 39 de ani – 1.079, între 40 și 49 de ani – 1.812, între 50 și 55 de ani – 1.580 și peste 55 de ani – 1.712.\n\nCei mai mulți olteni fără job continuă să rămână cei care au terminat doar opt clase.\n\n„Șomerii cu nivel de instruire gimnazial au ponderea cea mai mare în totalul șomerilor înregistrați în evidențele AJOFM Olt – 43,12%, apoi șomerii cu nivel de instruire primar și fără studii – 21,87 la sută, urmați de cei care au absolvit învățământul profesional – 17,48%. Șomerii cu nivel de instruire liceal reprezintă 15,18 la sută, cei cu studii postliceale – 0,71%, în ce cei cu nivel de instruire superior au o pondere de 1,65 la sută”, a declarat reprezentantul AJOFM Olt.\n\nSursa citată a mai spus că structura șomerilor înregistrați pe nivel de ocupabilitate, stabilit prin profilare, se prezintă astfel: 2.051 persoane foarte greu ocupabile, 3.378 greu ocupabile, 1.722 mediu ocupabile, iar 162 sunt persoane ușor ocupabile.\n\n„Încadrarea într-o categorie de ocupabilitate se realizează ca urmare a activităţii de profilare a persoanelor înregistrate în evidenţele AJOFM Olt”, a adăugat purtătorul de cuvânt al instituției.",
  "metadata": {
    "original_file": "Eveniment_De_Olt_0144.html"
  }
}