{
  "title": "Gigel Știrbu. Inițiativă legislativă pentru interzicerea sălilor de jocuri de noroc în blocurile de reședință | Ziarul de Olt",
  "content": "Luni, 23 decembrie 2024, deputatul Gigel Știrbu a depus în Parlament o propunere legislativă menită să interzică amplasarea sălilor de jocuri de noroc la parterul blocurilor de locuințe. Acest demers vine ca răspuns la creșterea alarmantă a prezenței acestor spații în comunități și la efectele negative pe care le generează asupra sănătății publice, securității sociale și economiei familiale.\n\nÎn ultimii ani, numărul persoanelor afectate de dependența de jocuri de noroc a crescut exponențial, având un impact devastator, în special asupra tinerilor și categoriilor vulnerabile. Situația actuală reclamă măsuri ferme pentru a proteja cetățenii și a limita efectele dezastruoase ale acestei dependențe.\n\n„Sper ca parlamentarii să conștientizeze importanța acestei inițiative și să o adopte cât mai curând. Este un pas necesar pentru a asigura confortul cetățenilor, viitorul copiilor noștri și pentru a curăța societatea de aceste surse de probleme majore” , a declarat deputatul Știrbu.\n\nAceastă propunere legislativă reprezintă un pas important pentru crearea unui mediu mai sigur și sănătos în comunitățile noastre.",
  "metadata": {
    "original_file": "Ziarul_De_Olt_0033.html"
  }
}