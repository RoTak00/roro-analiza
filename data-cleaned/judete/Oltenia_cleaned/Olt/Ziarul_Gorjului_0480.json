{
  "title": "Viceprimar din Olt, găsit incompatibil de ANI",
  "content": "Agenția Națională de Integritate a constatat starea de incompatibilitate și conflictul de interese în materie administrativă în cazul a 10 persoane, printre care se numără şi Florentina Istrate, viceprimarul comunei Tătulești. De asemenea, ANI a sesizat organele de urmărire penală în alte două cazuri.\n\nAgenția Națională de Integritate (ANI) a constatat starea de incompatibilitate pentru Florentina Istrate, viceprimar al comunei Tătulești, din județul Olt.\n\n„În perioada 22 iunie 2016 – 04 septembrie 2017 a deținut și exercitat simultan funcția de viceprimar și calitatea de comerciant persoană fizică, încălcând astfel dispozițiile art. 87, alin. (1), lit. g) din Legea nr. 161/2003” , se arată în comunicatul ANI.\n\nArt. 87, alin. (1), lit. g) din Legea nr. 161/2003, stipulează: „ Funcţia de primar şi viceprimar, primar general şi viceprimar al municipiului Bucureşti, preşedinte şi vicepreşedinte al consiliului judeţean este incompatibilă cu exercitarea următoarelor funcţii sau calităţi: […] g) calitatea de comerciant persoană fizică […]”.\n\nPotrivit ANI, persoana evaluata a fost informată despre declanșarea procedurii de evaluare, elementele identificate, precum și drepturile de care beneficiază — de a fi asistată sau reprezentată de un avocat și de a prezenta date sau informații pe care le consideră necesare, personal ori prin transmiterea unui punct de vedere scris.\n\nDeja viceprimarul comunei Tătulești, Florentina Istrate, a depus la dosarul de evaluare un punct de vedere, în exercitarea dreptului la apărare.",
  "metadata": {
    "original_file": "Ziarul_Gorjului_0480.html"
  }
}