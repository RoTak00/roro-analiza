{
  "title": "Aproape 9.500 de şomeri olteni şi-au găsit o slujbă, anul trecut",
  "content": "Mii de olteni şi-au găsit un loc de muncă, în 2018, datorită programelor implementate de AJOFM Olt.\n\nPrin acordarea serviciilor de mediere, dar şi prin organizarea de cursuri de formare profesională, în meserii solicitate pe piaţa muncii, în 2018, s-a reuşit încadrarea a aproximativ 9.500 de persoane, deşi iniţial conducerea AJOFM Olt îşi propusese să angajeze 9.700 de persoane. \n\n \n\n „În 2018 au fost încadrate în muncă, ca urmare a programelor derulate de către instituţia noastră, 9.461 de persoane, dintre care 8.644 de persoane în urma serviciilor de mediere”, a precizat Elena Iordache, purtătorul de cuvânt al AJOFM Olt.\n\nInstituţia şi-a propus ca, în 2019, să intensifice controalele la agenţii economici, în vederea comunicării locurilor de muncă disponibile, nerespectarea acestei obligaţii ducând la sancţionarea contravenţională a acestora, promovarea unor noi calificări, în cadrul programului de formare profesională şi demararea unor campanii de informare în mediul rural.",
  "metadata": {
    "original_file": "Ziarul_Gorjului_0376.html"
  }
}