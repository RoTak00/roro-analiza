{
  "title": "Olt: Şase preşedinţi şi locţiitori de circumscripţii electorale, înlocuiţi la cerere",
  "content": "Şase preşedinţi sau locţiitori ai unor circumscripţii electorale locale pentru alegerile din 9 iunie, desemnaţi în urma tragerii la sorţi ce a avut loc la începutul săptămânii la sediul Tribunalului Olt, au fost înlocuiţi la cerere cu jurişti din lista înaintată de AEP, potrivit hotărârilor publicate pe portalul instanţei.\n\nAu solicitat înlocuirea în urma tragerii la sorţi care a avut loc luni, preşedinţi sau locţiitori ai circumscripţiilor electorale din Slatina, Ipoteşti, Grojdibodu, Poboru, Stoicăneşti şi Şerbăneşti, ei invocând motive personale, medicale, profesionale sau situaţii de incompatibilitate deoarece sunt rude cu candidaţi la alegerile locale.\n\nTotodată, la Biroul Electoral de Circumscripţie Judeţeană Olt au fost depuse patru contestaţii privind preşedinţi sau locţiitori de circumscripţii electorale din localităţile Optaşi – Măgura, Ştefan cel Mare, Stoicăneşti şi Şerbăneşti, toate contestaţiile fiind respinse, în două cazuri pentru că persoanele contestate au fost înlocuite deja şi contestaţiile au rămas fără obiect, iar în alte două cazuri au fost respinse ca neîntemeiate.\n\nDe asemenea, Biroul Electoral de Circumscripţie Judeţeană Olt a fost completat, vineri. cu reprezentanţi ai partidelor politice, respectiv ai PSD, PNL, USR; AUR, PMP, UDMR; Pro România şi minorităţilor naţionale.\n\nÎn judeţul Olt, până vineri după amiaza nu au fost depuse candidaturi pentru Consiliul Judeţean Olt şi preşedinţia acestui for.\n\nLa alegerile locale din 9 iunie, în judeţul Olt, unde sunt 112 localităţi, iar numărul locuitorilor este de 410.371 de persoane, vor fi aleşi 32 de consilieri judeţeni, 1.270 de consilieri locali, cât şi preşedintele Consiliului Judeţean Olt şi primarii celor două municipii, şase oraşe şi 104 comune.",
  "metadata": {
    "original_file": "Eveniment_De_Olt_0215.html"
  }
}