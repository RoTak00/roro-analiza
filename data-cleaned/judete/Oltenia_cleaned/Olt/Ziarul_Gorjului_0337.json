{
  "title": "Statistică îngrijorătoare în Olt: mortalitatea a crescut cu peste 20 de procente",
  "content": "Natalitatea s-a aflat pe o pantă ascendentă, în prima lună din 2019, numărul naşterilor, din judeţul Olt, fiind în creştere. Din păcate, și mortalitatea a fost în creștere în acelaşi interval de raportare. Aceste fenomene au dus în cele din urmă la un spor natural negativ, după cum reiese din datele colectate de Direcţia Regională de Statistică Olt.\n\nAstfel, în luna ianuarie 2019, evoluţia fenomenelor demografice s-a caracterizat prin creşterea natalităţii faţă de luna corespunzătoare din anul 2018, cu 13,8 la sută, respectiv de la 254 născuţi vii la 289. În ce priveşte mortalitatea generală, aceasta a înregistrat o creștere cu 22,4 la sută, mai exact de la 594 decese în luna ianuarie 2018, la 727 în aceeaşi perioadă din 2019.\n\n„În urma agregării fenomenelor de natalitate şi mortalitate din luna ianuarie 2019 s-a înregistrat un spor natural negativ de -438 persoane”, se arată în buletinul statistic al Direcţiei Regionale de Statistică Olt.",
  "metadata": {
    "original_file": "Ziarul_Gorjului_0337.html"
  }
}