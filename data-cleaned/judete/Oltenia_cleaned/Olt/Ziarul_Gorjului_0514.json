{
  "title": "RESTRICȚII. Continuă lucrările de consolidare a liniei de calea ferată, la Criva",
  "content": "Polițiștii din cadrul IPJ Olt au anunțat noi restricții de trafic rutier, pe Drumul Județean 677, în orașul Piatra-Olt, pentru că se fac în continuare lucrări în zona trecerii la nivel cu calea ferată, de la Criva de Sus.\n\nAstfel, ]n intervalul orar 11.00-13.00, se va circula alternativ, pe un sens de mers.\n\n„Astăzi, 14 iulie 2022, începând cu ora 11:00 până la ora 13:00, pe Drumul Județean 677, la kilometrul 51 + 500 metri, în orașul Piatra Olt, sat Criva de Sus, județul Olt, vor fi continuate lucrările de consolidare a liniei de cale ferată, în zona trecerii la nivel cu calea ferată. Astfel, traficul rutier va fi restricționat în zona trecerii la nivel cu calea ferată, iar circulația autovehiculelor se va desfășura alternativ, pe un sens de mers, fiind instalată semnalizare rutieră temporară și fiind folosiți, inclusiv, piloți la dirijare, din partea executantului lucrărilor” , au transmis reprezentanții IPJ Olt.\n\nÎn această perioadă, pentru deplasarea pe ruta Slatina – Piatra Olt, polițiștii rutieri recomandă, ca variantă ocolitoare, Drumul Național 65 – European 574 și Drumul Național 64, prin comuna Găneasa.",
  "metadata": {
    "original_file": "Ziarul_Gorjului_0514.html"
  }
}