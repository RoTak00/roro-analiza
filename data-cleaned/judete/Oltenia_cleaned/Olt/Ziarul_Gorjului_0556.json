{
  "title": "O femeie a fost lovită de o motocicletă pe strada Ionașcu, din Slatina",
  "content": "O femeie de 74 de ani a fost lovită de o motocicletă, condusă de un tânăr de 25 de ani, miercuri dimineață, 15 iunie, pe strada Ionașcu, din municipiul Slatina.\n\nPotrivit unor surse, femeia ar fi traversat strada regulamentar, fiind pe trecerea de pietoni.\n\n„Din primele verificări, polițiștii au constatat faptul că, în eveniment, a fost implicată o motocicletă condusă de un tânăr, în vârstă de 25 de ani, care a acroșat un pieton, respectiv o femeie, în vârstă de 74 de ani. În urma coliziunii, femeia a necesitat îngrijiri medicale, fiind transportată la Spitalul Județean de Urgență Slatina”, se arată într-un comunicat al IPJ Olt.\n\nCei doi participanți la trafic au fost testați cu aparatul etilotest, rezultatele fiind negative.\n\nPolițiștii efectuează cercetări pentru stabilirea cu exactitate a împrejurărilor în care a avut loc evenimentul, fiind întocmit un dosar penal sub aspectul săvârșirii infracțiunii de vătămare corporală din culpă.",
  "metadata": {
    "original_file": "Ziarul_Gorjului_0556.html"
  }
}