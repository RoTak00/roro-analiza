{
  "title": "O căruță a fost lovită de un tren, la Valea Mare",
  "content": "Un accident feroviar a avut loc marți, 21 iunie, în comuna Valea Mare, județul Olt, o căruță fiind lovită de un tren Regio Expres ce se deplasa pe ruta Craiova-București.\n\nNici calul și nici căruțașul nu au avut de suferit.\n\n„ Din primele verificări, polițiștii au constatat faptul că un bărbat, în vârstă de 29 de ani, în timp ce se afla într-un atelaj hipo, pe un câmp din localitatea Valea Mare, ar fi încercat să traverseze calea ferată, printr-un loc neamenajat, fiind acroșat de un tren Regio Expres care se deplasa pe ruta Craiova – București. \n\n În urma evenimentului, nicio persoană nu a necesitat îngrijiri medicale, fiind produse doar pagube materiale. După aproximativ 40 de minute, trenul și-a continuat deplasarea către București”, au transmis reprezentanții IPJ Olt.\n\nPolițiștii efectuează cercetări sub aspectul săvârșirii infracțiunii de distrugere sau semnalizare falsă, faptă prevăzută și pedepsită de articolul 332 din Codul Penal, fiind continuate cercetările pentru stabilirea tuturor împrejurărilor în care a avut loc evenimentul.",
  "metadata": {
    "original_file": "Ziarul_Gorjului_0542.html"
  }
}