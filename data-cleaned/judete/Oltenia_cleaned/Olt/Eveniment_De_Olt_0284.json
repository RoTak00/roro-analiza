{
  "title": "ITM Olt, zeci de amenzi aplicate în luna decembrie a anului trecut. Peste o sută de deficiențe constatate",
  "content": "Angajații Inspectoratului Teritorial de Muncă Olt au efectuat, în ultima lună a anului trecut, peste 140 de controale specifice, atât în domeniul relațiilor de muncă, cât și în domeniul securității și sănătății în muncă, domeniile de activitate verificate din punct de vedere al respectării legislației specifice fiind construcțiile, comerțul cu amănuntul, transportul rutier de mărfuri și persoane și agricultură. S-au constatat peste 100 de deficiențe pentru care au fost aplicate peste 70 de sancțiuni contravenționale.\n\n„În total, în decembrie 2023, au fost efectuate 143 de controale, s-au identificat peste 110 deficiențe pentru care s-au dispus măsuri de remediere, fiind aplicate 71 de sancțiuni, din care 65 avertismente și șase amenzi în valoare totală de 26.300 lei”, a declarat Bogdan Țucă, purtător de cuvânt al ITM Olt.\n\nSursa citată mai spune că în ultima lună a anului trecut au fost comunicate ITM Olt și șase evenimente, soldate cu șase persoane care au suferit incapacitate temporară de muncă.\n\nCât despre cele mai frecvente deficiențe constatate de inspectorii de muncă olteni acestea au fost: neplata lunară a drepturilor salariale la data înscrisă în contractul individual de muncă; neacordarea repausului saptămânal și a concediului de odihnă; neevidenţierea şi necompensarea orelor suplimentare; neacordarea și neverificarea folosirii echipamentului individual de protecție; neefectuarea controlului medical periodic.",
  "metadata": {
    "original_file": "Eveniment_De_Olt_0284.html"
  }
}