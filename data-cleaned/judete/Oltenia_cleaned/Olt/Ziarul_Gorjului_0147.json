{
  "title": "Olt: Peste 70 la sută rată de promovare la Definitivat",
  "content": "Potrivit ISJ Olt, rata de promovare a Examenului național pentru definitivare în Învățământ, sesiunea 2020, la nivelul județului Olt a fost de 70,42 la sută.\n\n„Au fost declarați promovați, înainte de înregistrarea și soluționarea eventualelor contestații, 50 de candidați cu medii între 8 și 10. Pentru a fi declarat promovat, un candidat trebuie să obțină minimum media 8, calculată ca medie ponderată a notelor obținute la toate probele de examen, inclusiv proba scrisă”, au precizat reprezentanții ISJ Olt.\n\nNota la proba scrisă are o pondere de 70 la sută în calculul mediei finale, care trebuie să fie de cel puțin 8 pentru promovarea examenului.\n\nÎn această sesiune, 78 de candidați au avut dreptul de a susține proba scrisă din data de 22 iulie. Astfel, au fost prezenți 77 de candidați (91,03%). Dintre aceștia, șase candidați s-au retras, niciun candidat nu a fost eliminat pentru fraudă sau tentativă de fraudă. Totodată, nicio lucrare nu a fost anulată în centrele de evaluare.\n\nContestațiile se depun la centrele de examen sau pot fi transmise on-line sau pe fax, în zilele de 29 iulie, respectiv 30 iulie, până la ora 12.00. Rezultatele finale se afișează la centrele de examen în data de 4 august 2020.",
  "metadata": {
    "original_file": "Ziarul_Gorjului_0147.html"
  }
}