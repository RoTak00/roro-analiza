{
  "title": "Avertizările meteo și hidro. Ministrul Mircea Fechet, prezent duminică la Vitomirești, pe albia pârâului Dejeasca",
  "content": "În contextul avertizărilor meteorologice și hidrologice emise de Administrația Națională de Meteorologie, de Cod galben și portocaliu, Mircea Fechet, ministrul Mediului, Apelor și Pădurilor, a efectuat duminică mai multe vizite de lucru, fiind prezent și în spațiul hidrografic Olt, pe albia pârâului Dejeasca care traversează comuna Vitomirești.\n\nMinistrul Fecyhet a dorit să se asigure că în zona respectivă nu sunt probleme, în contextul în care în anii anteriori au fost consolidate malurile pârâului Dejeasca, alături de acesta fiind prezent și prefectul de Olt Ștefan Nicolae.\n\n„Ștefan Nicolae, prefectul județului Olt, a fost prezent alături de Mircea Fechet, ministrul Mediului, în cadrul unei vizite de lucru efectuate în spațiul hidrografic Olt, asigurându-se că în zona localității Vitomirești, pe albia pârâului Dejeasca nu există probleme. În această zonă, în ultimii ani s-au efectuat lucrări de investiții la consolidarea malurilor pârâului Dejeasca. La această întâlnire de lucru a fost prezent și directorul general al Aministrației Naționale «Apele Române», însoțit de specialiști de la Apele Române Olt”, au transmis reprezentanții Prefecturii Olt.\n\nDe la Apele Române Olt, mai precis de la Serviciul de Gospodărire a Apelor Olt, a fost prezent echipa condusă de directorul Adi Barbu. Bineînțeles că în aceeași zonă ce ar fi putut fi afectată de inundații a fost prezentă și o echipă a Consiliului Județean Olt, condusă de Ionuț Ivan, vicepreședinte al celei mai importante instituții administrative din județ.",
  "metadata": {
    "original_file": "Eveniment_De_Olt_0100.html"
  }
}