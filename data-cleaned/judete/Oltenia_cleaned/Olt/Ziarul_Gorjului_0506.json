{
  "title": "Colonești: Emilia Dorobanţu şi Constantin Enceanu vin la Festivalul Căluşăresc „Ilie Martin”",
  "content": "În ziua sfântă a prorocului Ilie, în comuna olteană Colonești se va desfășura ediția a XVIII-a a Festivalului Căluşăresc „Ilie Martin”. Acest eveniment este închinat vătafului Ilie Martin (născut în satul Bărăști, comuna Colonești în anul 1884 și a murit în anul 1962, la vârsta de 78 de ani) cel care a dus cu mândrie căluşul peste mări și țări, în întreaga lume. Ilie Martin a fost apreciat într-un spectacol de excepție la Londra, iar drept recompensă pentru munca depusă, acesta a fost plimbat cu caleașca regală de însăși Regina Elisabeta a Marii Britanii.\n\nÎn acest an, pe scena amplasată lângă stadionul comunal din Colonești vor urca, pentru a-i încânta și a le cânta celor prezenți, următorii artiști: Ansamblul Căluşeresc „Ilie Martin” din Coloneşti, „Căluşul” din Scorniceşti, „Brâuleţul” din Pârşcoveni, dar și ansambluri din judeţul Argeş, Nicolae Datcu, Diana şi Cornel Ţiţirigă, formaţia Nemuritorii, Emilia Dorobanţu şi Constantin Enceanu.\n\nSeara se va încheia cu un foc de artificii.",
  "metadata": {
    "original_file": "Ziarul_Gorjului_0506.html"
  }
}