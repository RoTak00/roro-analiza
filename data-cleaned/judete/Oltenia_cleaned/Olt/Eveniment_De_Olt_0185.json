{
  "title": "680 de caracaleni de pe mai multe străzi au rămas fără gaze naturale din cauza unei avarii la o conductă aferentă rețelei de distribuție",
  "content": "Distrigaz Sud Rețele anunță că pe anumite străzi din municipiul Caracal, în după-amiaza zilei de miercuri, 22 mai, s-a luat decizia de sistare temporară a alimentării cu gaze naturale. Cauza este producerea unui avarii la conducta aferentă distribuției, 680 de clienți casnici și non-casnici fiind afectați.\n\nFurnizarea gazelor naturale ar urma să se reia în jurul orei 20:00 a serii aceleiași zile.\n\n„O companie terță, ce executa lucrări de săpătură mecanizată pe strada Buzești din localitatea Caracal, județul Olt, a produs o avarie asupra unei conducte aferente rețelei de distribuție a gazelor naturale. Ca urmare a acestui incident, pentru a pune consumatorii în siguranță, Distrigaz Sud Rețele a sistat alimentarea cu gaze naturale în zona respectivă astăzi, 22 mai 2024, începând cu ora 13:25. Această oprire neplanificată afectează un număr de 680 de clienți casnici și non-casnici situați pe străzile Buzești, Cezar Boliac, Nicolae Titulescu, Romaniței și Plevnei din Caracal. Echipele Distrigaz Sud Rețele sunt la fața locului pentru a asigura remedierea defectului. Reluarea alimentării cu gaze naturale a clienților afectați se va face în cursul zilei de astăzi, 22 mai 2024, în jurul orelor 20:00”, au transmis cei de la Distrigaz.\n\nSursa citată mai arată că după reluarea alimentării cu gaze naturale, în cazul în care clienții simt miros de gaze, aceștia sunt rugați să apeleze Centrul de Apeluri și Depanaj Urgențe Gaze la numerele de telefon: 021.9281, 031.9031 sau 0800.877.778, să aerisească imediat încăperea, să nu provoace scântei, să nu acționeze întrerupătoarele electrice, să nu folosească aparatele electrocasnice și, dacă este posibil, să închidă robinetul de alimentare cu gaze naturale.",
  "metadata": {
    "original_file": "Eveniment_De_Olt_0185.html"
  }
}