{
  "title": "AJOFM organizează în prima lună din anul 2025 trei cursuri pentru angajarea a 42 de olteni fără loc de muncă",
  "content": "Agenţia Judeţeană pentru Ocuparea Forţei de Muncă Olt a stabilit ca în ianuarie, prima lună a anului 2025, să organizeze trei programe de formare profesională destinate unui număr de 42 de persoane din județ care la această dată se află în căutarea unui job.\n\nElena Iordache, purtător de cuvânt al AJOFM Olt, declară că principalele meserii/ocupații, în funcție de numărul de participanți, pentru care se vor organiza aceste cursuri gratuite pentru șomeri sunt: lucrător comercial – 14 locuri, îngrijitor spatii verzi – 14 locuri și competenţe digitale de utilizare a tehnologiei informaţiei ca instrument de învăţare şi cunoaştere – 14 locuri.\n\n„Serviciile de formare profesională sunt gratuite pentru şomerii indemnizaţi şi neindemnizaţi înregistraţi în evidenţa Agenţiei Judeţene pentru Ocuparea Forţei de Muncă Olt, iar persoanele care realizează venituri pot urma aceste programe de formare profesională suportând contravaloarea lor”, spune reprezentantul instituției.\n\nPentru informaţii suplimentate, cei interesaţi să urmeze unul dintre cele trei cursuri gratuite le pot obţine de la sediul instituţiei din Slatina, strada Crişan, nr. 31 bis, sau la numărul de telefon 0249.438.595, tasta 7.",
  "metadata": {
    "original_file": "Eveniment_De_Olt_0028.html"
  }
}