{
  "title": "Bărbat arestat preventiv, după ce a furat un telefon în Balș",
  "content": "Un bărbat de 49 de ani, din județul Argeș, a fost arestat preventiv pentru 30 de zile, fiind bănuit de trei infracțiuni de furt calificat, prejudiciul fiind recuperat parțial. Ancheta a plecat după ce o femeie a anunțat poliția că i s-a furat telefonul în timp ce ce afla în Policlinica Spitalului Balș.\n\n„În fapt, la data de 4 aprilie a.c., în jurul orei 12:00, polițiștii, din cadrul Poliției Orașului Balș, au fost sesizați de către o femeie, în vârstă de 57 de ani, din orașul Balș, județul Olt, cu privire la faptul că, în timp ce se afla în policlinica din localitate, persoane necunoscute i-ar fi sustras telefonul mobil. Polițiști au întocmit un dosar penal sub aspectul săvârșirii infracțiunii de furt, fiind continuate cercetările pentru stabilirea situației de fapt, identificarea autorului și dispunerea de măsuri legale. La data de 9 mai a.c., în continuarea activităților investigativ-operative, polițiștii din cadrul Poliției Orașului Balș – Compartimentul de Investigații Criminale, au identificat un bărbat de 49 de ani, din județul Argeș, bănuit de furt” , se arată într-un comunicat al IPJ Olt.\n\nPolițiștii au stabilit că bărbatul ar mai fi săvârșit alte două infracțiuni de furt calificat, în orașul Balș, în perioada 4 aprilie – 4 mai a.c..\n\nLa data de 10 mai a.c., bărbatul, de 49 de ani, a fost prezentat Judecătoriei Balș, iar, la propunerea Parchetului de pe lângă Judecătoria Balș, față de acesta, a fost emis mandat de arestare preventivă, pe o perioadă de 30 de zile, fiind continuate cercetările pentru stabilirea întregii activități infracționale.\n\nBărbatul a fost introdus în Centrul de Reținere și Arestare Preventivă din cadrul I.P.J. Olt.",
  "metadata": {
    "original_file": "Ziarul_Gorjului_0587.html"
  }
}