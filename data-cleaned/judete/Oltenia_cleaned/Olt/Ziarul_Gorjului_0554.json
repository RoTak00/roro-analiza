{
  "title": "Mihalache, din nou șeful Poliției Slatina",
  "content": "Comisarul șef Mihai Mihalache revine în fruntea Poliției Municipiului Slatina, funcție pentru care avea concurs. Victor Vladu va reveni pe postul de șef al Secției 11 Poliție Rurală Verguleasa.\n\n„Timp de doi ani cât am fost la conducerea Poliției Slatina mi-am făcut datoria. Respect noile ordine, prin care Mihalache revine pe postul obținut anterior prin concurs. Profesional, la Verguleasa știu ce am de făcut și nu este o surpriză pentru mine. Este o decizie la nivelul conducerii pe care o respect”, a spus comisarul Vladu.\n\nIonuț Ilinca urmează să îndeplinească în continuare atribuțiile de inspector șef al IPJ Olt, postul fiind în continuare vacant, dar se așteaptă ca în perioada următoare să fie scos la concurs.\n\nComisarul șef Daniel Constantin este împuternicit adjunct din martie 2022, acesta venind de pe postul de șef al Poliției orașului Corabia.",
  "metadata": {
    "original_file": "Ziarul_Gorjului_0554.html"
  }
}