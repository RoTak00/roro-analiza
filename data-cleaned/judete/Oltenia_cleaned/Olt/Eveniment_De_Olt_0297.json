{
  "title": "S-a semnat contractul de finanțare pentru construirea fabricii de procesare a lânii în Făgețelu. Investiția are o valoare de peste 182 milioane de lei",
  "content": "O fabrică de procesare a lânii se va construi în comuna Făgețelu, din județul Olt, contractul de finanțare fiind semnat luni, 18 decembrie 2023, la sediul Ministerului Economiei, Antreprenoriatului și Turismului.\n\nAnunțul a fost făcut de reprezentanții Ministerului Agriculturii și Dezvoltării Rurale, valoarea investiției ce se va realiza în localitatea olteană fiind de peste 182 milioane de lei.\n\n„Astăzi (luni n.r.), 18 decembrie 2023, a fost semnat contractul de finanțare înregistrat în cadrul schemei de ajutor de stat instituită prin Hotărârii Guvernului 959 din 2022 pentru instituirea unei scheme de ajutor de stat privind acordarea de granturi pentru investiții destinate industriei prelucrătoare, sesiunea 1 noiembrie – 16 decembrie 2022, între Eco Partnersheep Insulation SRL și ministerul Economiei. Investiția în valoare de 182.059.200 lei se va realiza în comuna Făgețelu, din județul Olt, și va fi destinată construcției unei hale de producție în suprafață de 12.500 metri pătrați, a trei linii de spălare lână brută cu o capacitate unitară de o tonă pe oră pe linie, care vor include și următoarele subcapacități: instalații de centrifugare pentru extragerea lanolinei; două linii de peletizare; o stație de reciclare a apei și reintroducere în circuit; două linii automate de prelucrare și ambalare produse finite; capacitate de producere a energiei prin panouri fotovoltaice instalate pe întreaga suprafață a halei”, au transmis reprezentanții Ministerului Agriculturii.",
  "metadata": {
    "original_file": "Eveniment_De_Olt_0297.html"
  }
}