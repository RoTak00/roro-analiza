{
  "title": "Bucurie pentru toți elevii: Orele încep mai târziu. Nu e vorba de schimbarea orei…",
  "content": "Elevii ar trebui să înceapă orele de curs după ora 8:30, arată mai multe studii realizate recent de cercetători americani. Potrivit acestora, dacă ora ar fi modificată, capacitatea de învățare crește, la fel și atenția, precum și starea de sănătate a elevilor.\n\nStudiile arată că adolescenţii, de exemplu, ar trebui să doarmă între opt şi zece ore pe noapte pentru a funcţiona la capacitate maximă şi pentru a avea randament la şcoală. Acest lucru nu se întâmplă în realitate, în parte şi pentru că ei trebuie să ajungă la şcoală foarte devreme, potrivit Rador.\n\nPe baza acestor studii, directoarea Colegiului Emil Racoviță din București, Diana Basali, propune ca elevii să înceapă orele de curs după ora 9:00.\n\n„La prima oră, copilul încă are neuronul în zona de latență. Poate presiunea mai mare o simt piticii din învățământul primar, care la ora 8:00 sunt în bancă și care chiar trebuie să intre în priză și care trebuie să asimileze un volum de informație foarte mare, pentru că acum pun baza. 9:00 – 9:30 ar fi o oră ideală în care ar putea să vină încărcați cu energie pozitivă din familie, deja să fie organizați și atenția să fie fix canalizată în dobândirea cunoștințelor necesare în evoluția lor”, a declarat Diana Basali.",
  "metadata": {
    "original_file": "Ziarul_Gorjului_0199.html"
  }
}