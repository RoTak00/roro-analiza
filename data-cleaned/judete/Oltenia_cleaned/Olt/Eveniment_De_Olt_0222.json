{
  "title": "Aproape 570 milioane de lei, suma colectată de Finanțele oltene în primul trimestru al acestui an",
  "content": "Reprezentanții Administrației Județene a Finanțelor Publice Olt a transmis săptămâna aceasta că, în primele trei luni ale anului 2024, a reușit să realizeze venituri nete la bugetul general consolidat al statului în sumă totală de aproximativ 570 milioane de lei, respectiv 569,95 milioane lei, cu 133,45 milioane de lei mai mult decât sumele colectate în perioada similară a anului trecut.\n\nNicolae Cosmin Mezdrea, șeful Finanțelor oltene, spune că acest nivel de încasări reprezintă, pentru primul trimestru al acestui an, un grad de realizare de 103,92% a programului de încasări venituri bugetare repartizat, care este de 548,45 milioane lei.\n\nStructurată pe bugete, situaţia veniturilor colectate, atât prin conformare voluntară la plată, cât şi prin măsurile de executare silită, arată că bugetul de stat a înregistrat o sumă colectată în valoare de 230,52 milioane lei, mai mult cu 55,98 milioane lei decât suma colectată în perioada ianuarie – martie 2023, iar la bugetul Fondului Naţional Unic de Asigurări de Sănătate suma încasată a fost de 107,59 milioane lei, mai mare cu 32,20 milioane lei decât cea colectată în primul trimestru al anului trecut.\n\nIar cifrele AJFP Olt, din spusele șefului Nicolae Mezdrea, mai arată că la bugetul asigurărilor sociale de stat s-au colectat 227,28 milioane lei, mai mult cu 45,90 milioane lei decât suma colectată în primele trei luni ale anului 2023, iar la bugetul asigurărilor pentru şomaj sumele colectate au fost de 4,56 milioane lei, mai puţin cu 0,63 milioane lei decât suma colectată în perioada ianuarie – martie a anului trecut.",
  "metadata": {
    "original_file": "Eveniment_De_Olt_0222.html"
  }
}