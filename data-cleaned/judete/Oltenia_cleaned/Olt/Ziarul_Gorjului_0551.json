{
  "title": "Accident mortal, la Movileni",
  "content": "Un grav accident rutier a avut loc duminică, 19 iunie, pe Drumul Județean 546B, în comuna Movileni, județul Olt.\n\nUn biciclist de 75 de ani, din comuna Movileni, a fost lovit mortal de o mașină condusă de un șofer din Slatina.\n\n„La fața locului, s-au deplasat polițiștii rutieri din cadrul Poliției Orașului Potcoava. Din primele verificări, polițiștii au constatat faptul că, în eveniment, a fost implicat un autoturism condus de un bărbat, în vârstă de 63 de ani, din municipiul Slatina și un biciclist, în vârstă de 75 de ani, din comuna Movileni.\n\nÎn urma evenimentului, biciclistul a decedat. Acesta va fi transportat la Morga Spitalului Județean de Urgență Slatina, în vederea efectuării necropsiei» , au transmis reprezentanții IPJ Olt.\n\n„La sosirea echipajelor, a fost găsit un pacient (biciclist) blocată în parbrizul autoturismului, în stop cardio-respirator. Bărbatul a fost extras de echipajele SMURD și preluat de echipajele medicale, fiind începute manevrele de resuscitare. Pacientul nu a răspuns manevrelor și a fost declarat decedat de medicul SAJ. Conducătorul autoturismului nu prezenta urme vizibile de traumă și a refuzat transportul la spital”, au transmis reprezentanții ISU Olt.\n\nPotrivit datelor furnizate de polițiștii olteni, conducătorul autoturismului a fost testat cu aparatul etilotest, rezultatul fiind de 1,22 mg/l alcool pur în aerul expirat.\n\nPolițiștii efectuează cercetări pentru stabilirea cu exactitate a împrejurărilor în care a avut loc evenimentul, fiind întocmit dosar penal sub aspectul săvârșirii infracțiunilor de ucidere din culpă și conducerea unui vehicul sub influența alcoolului sau a altor substanțe.",
  "metadata": {
    "original_file": "Ziarul_Gorjului_0551.html"
  }
}