{
  "title": "Cătălin Rotea. Încă 400 de noi locuri de muncă la Balș | Ziarul de Olt",
  "content": "Primarul orașului Balș se ține de cuvânt. Dezvoltarea unei comunități se face prin atragerea de investitori, în primul rând. Pe lângă pilonii noii viziuni, fixați în zona sănătății, educației, infrastructurii de orice fel, o comunitate se dezvoltă prin pilonul-axă economică.\n\nDupă atragerea investitorului care produce elemente filtrante, Hengst, un nou investitor va veni pe platforma industrială a SMR. Este vorba despre Delta Aluminiu care va avea o investiție de minim 20 milioane de euro în următorul an și care va crea în următorii doi ani 400 de noi locuri de muncă.\n\n„V-am promis că lucrurile bune vor continua pentru Balș. Azi, și datorită schemei de ajutor pe care am aprobat-o la preluarea primului mandat, pe care Primăria Balș o acordă tuturor celor care vin să investească în orașul nostru, vă anunț cu bucurie un nou proiect pe linia creării de noi locuri de muncă. Un nou investitor care va veni pe platforma industrială a SMR, unul strategic pentru Bals, Delta Aluminiu, care va avea o investiție de minim 20 milioane de euro în următorul an și care va crea în următorii doi ani 400 de noi locuri de muncă! Urmează noi proiecte în zilele următoare!” , este mesajul primarului Rotea.",
  "metadata": {
    "original_file": "Ziarul_De_Olt_0103.html"
  }
}