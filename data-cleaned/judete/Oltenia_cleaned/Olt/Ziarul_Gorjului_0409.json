{
  "title": "Moț: „Avem proiecte de peste 1.300 miliarde de lei, bani europeni”",
  "content": "Primăria Slatina a depus un proiect pe fonduri europene pentru ca tablete și calculatoare de ultimă generație să ajungă în toate școlile din municipiu.\n\nEdilul Slatinei, Emil Moț, a precizat că singura unitate de învățământ care și-a făcut proiectul a fost CN „Ion Minulescu” Slatina, de restul ocupându-se Primăria Slatina.\n\n„Noi am depus proiectul pentru fiecare școală, este un proiect integrat din partea Primăriei Slatina, în afară de Liceul »Ion Minulescu», care și-a făcut singur proiectul, sper ca și acesta să fie aprobat. În prima zi, când a fost deschisă axa, noi am fost pregătiți, am depus. A ieșit ministrul Învățământului la 10 ore de la deschidere și a spus că fondurile au fost epuizate”, a spus Moț.\n\nAceste dispozitive vor fi utile atât pentru această perioadă, când elevii au cursuri online, dar și pentru atunci când se vor întoarce în bănci.\n\nEdilul a lăudat specialiștii care lucrează în cadrul Compartimentul Fonduri Europene din cadrul Primăriei Slatina, precizând că în primul său mandat proiectele pe fonduri europene s-au ridicat la peste 1.300 de miliarde.\n\n„Noi am depus proiectul pentru tablete și calculatoare, sper să se aprobe, pentru ca avem un staff foarte bun la Fonduri europene. De a lungul anilor, avem proiecte de peste 1.300 de miliarde de lei, bani europeni, proiectele noastre sunt excelent făcute și vom aduce în Slatina tablete, tabele inteligente, calculatoare, absolut tot ceea ce este nevoie. Nu doar pentru învățământul online, cât și pentru învățământul în clase, când se va termina această nenorocire”, a conchis Emil Moț.",
  "metadata": {
    "original_file": "Ziarul_Gorjului_0409.html"
  }
}