{
  "title": "Mare festival la Osica! ”Rock me”, între 13 și 15 iulie",
  "content": "Iubitorii rockului sunt așteptați la cel mai amplu festival de gen din Oltenia!\n\nAflat la prima ediție, Osica Fest Rock Me se va desfășura pe parcursul a trei zile, în perioada 13-15 iulie, în Comuna Osica de Sus.\n\nFestivalul va fi deschis vineri, începând cu ora 14:00, de către Gheorghe Manicea, primarul comunei, și de către reprezentanți ai Ministerului Culturii și Educației, arătându-și astfel sprijinul pentru dezvoltarea culturală a zonei.\n\nÎn prima seară, publicul va avea plăcerea să-i asculte pe White Ash, HTETHTEMETH, Bucium, Trooper și Luna Amară. În cea de-a doua seară, iubitorii de rock se vor bucura de prezența lui Sunet FIN, The Kryptonite Sparks, The Mono Jacks, Altar și Omul cu Șobolani. În ultima seară a evenimentului, pe scenă vor urca Melting Dice, Days of Confusion, FIRMA și Vița de Vie.\n\nUn abonament pe întreaga perioadă a festivalului poate fi achiziționat cu 125 de lei până la data de 19 martie, apoi prețul crește, urmând a fi cumpărat cu 220 lei.\n\nProgramul oficial, dar și noutățile despre eveniment pot fi urmărite pe site-ul www.rockme.ro .\n\nIntrarea în cadrul evenimentului se face pe bază de abonament și nu se acceptă persoanele care au în posesia lor băuturi, obiecte contondente sau arme.",
  "metadata": {
    "original_file": "Ziarul_Gorjului_0251.html"
  }
}