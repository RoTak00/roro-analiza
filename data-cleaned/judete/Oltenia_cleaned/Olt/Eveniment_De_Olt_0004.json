{
  "title": "Societate din Slatina, amendată de Garda de Mediu Olt cu 50.000 de lei",
  "content": "Comisarii Gărzii Naționale de Mediu – Comisariatul Județean Olt continuă acțiunile nocturne, cu privire la calitatea aerului înconjurător în municipiul Slatina. Și nu mică le-a fost mirarea ca în urmă cu câteva nopți să constate nereguli la o societate de pe strada Constructorului, care a fost amendată cu 50.000 de lei pentru emiterea în atmosferă a unor emisii consistente de noxe.\n\nMai mult chiar comisarii de mediu olteni au stabilit că firma slătineană folosea și materii prime neconforme din punct de vedere calitativ.\n\n„În urma ultimelor verificări în zona platformei industriale Slatina, s-a observat că din activitatea unei societăți se emiteau în atmosferă emisii consistente de noxe. Din verificările efectuate, s-a constatat că societatea folosea o materie primă care nu corespundea din punct de vedere calitativ ceea ce a făcut ca noxele emise din activitatea de producție să nu mai poată fi epurate corespunzător. Pentru această faptă, societatea a fost sancționată contravențional cu amendă în valoare de 50.000 de lei conform prevederilor Ordonanței de Urgență a Guvernului 195 din 2005, cu modificările și completările ulterioare, și a fost interzisă folosirea acestui tip de materie primă în procesul de producție”, se arată într-un comunicat remis de Garda de Mediu Olt.",
  "metadata": {
    "original_file": "Eveniment_De_Olt_0004.html"
  }
}