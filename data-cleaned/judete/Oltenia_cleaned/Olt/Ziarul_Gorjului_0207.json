{
  "title": "Eveniment cinematografic de excepție în Olt: Filmul „Moromeții 2” va fi proiectat la Caracal",
  "content": "Cel mai așteptat film al anului, Moromeții 2 , va ajunge pe marile ecrane din România din 16 noiembrie, însă mai multe proiecții speciale vor fi organizate în cadrul unei caravane care pornește prin țară încă de la finalul lunii octombrie. La Caracal, filmul va putea fi văzut pentru prima dată la Teatrul Național, joi, 8 noiembrie, ora 19.00. Biletele în valoare de 15 lei pot fi cumpărate de la casieria teatrului.\n\nTurneul de promovare organizat de distribuitorul Transilvania Film își propune să ajungă în peste 50 de orașe, în special în cele unde există multiplex sau altă sală de cinema, astfel încât mult-așteptatul film să poată fi văzut de cât mai mulți spectatori.\n\nPelicula readuce pe marile ecrane, după mai bine de 30 de ani, iubitele personaje ale lui Marin Preda, sub regia aceluiași Stere Gulea . Imaginea filmului este alb-negru și este semnată de Vivi Drăgan Vasile , unul dintre cei mai apreciați directori de imagine din România.\n\nMoromeții 2 continuă povestea familiei lui Ilie Moromete, din satul din Câmpia Dunării, și-l are în prim-plan pe mezinul Niculae. Anii 1945-1946 îl găsesc pe Ilie Moromete îmbătrânit, dar încă în putere. Între el și cea de-a doua soție, Catrina, tensiunile continuă, în timp ce Niculae este pus la încercare de promisiunile lumii noi, în care totul e posibil dacă te înregimentezi. Trailer-ul oficial al filmului poate fi urmărit aici .\n\n„E un film care se petrece într-o perioadă mai dură, mai agitată, se instaurează un nou sistem politic, e multă îngrijorare și teamă. Iar lumea aceea pe care o știam dispare, de fapt. Asta m-a și atras la ideea unei continuări, am vrut să duc până la capăt epopeea acestor personaje care au supraviețuit până în anii ‘50 colectivizării. E un omagiu adus acestei lumi” , declară regizorul Stere Gulea .\n\nDistribuția este una de excepție și reunește câțiva dintre cei mai apreciați și iubiți actori români. În rolurile principale îi vom vedea pe Horațiu Mălăele (Ilie Moromete), Dana Dogaru (Catrina Moromete) și Iosif Paștina (Niculae Moromete), aflat la debutul într-un rol principal în cinema. Alături de ei apar Răzvan Vasilescu (Cocoșilă), Gheorghe Visu (Matei Dimir), Oana Pellea ((Fica), Andi Vasluianu (Vasile al Moașei), Florin Zamfirescu (Țugurlan), George Mihăiță (Aristide), Ioana Bugarin (Ileana), Paul Ipate (Paraschiv), Vlad Logigan (Notarul Oprescu), Cuzin Toma (Oauăbei), Marian Râlea (Cârcâdat), Dorina Chiriac (Mărioara Bâzdoveică), Liviu Pintileasa (Zdroncan), cu participarea extraordinară a lui Ion Caramitru (Directorul școlii) .\n\nFilmările pentru Moromeții 2 au început anul trecut, în septembrie, majoritatea secvențelor fiind turnate în aceeași casă, din același sat (Talpa, județul Teleorman) în care a fost realizat și primul film în 1985. Pre-producția părții a doua a durat mai bine de un an – casa Moromeților a fost refăcută de scenograful Cristian Niculescu după schițele și imaginile celei vechi, iar centrul satului a fost recreat de la zero. Dana Păpăruz , premiată cu trofeul Gopo pentru Aferim! , este creatoarea costumelor. Montajul filmului a fost realizat de Dana Bunescu și Alexandra Gulea , muzica este semnată de Vasile Șirli , iar coloana sonoră este gândită de aceeași Dana Bunescu, câștigătoare a 6 premii Gopo până în prezent, pentru montaj și sunet. Machiajul și coafura sunt semnate de Dana Roșeanu , Iulia Roșeanu și Domnica Bodogan . Producătorii filmului sunt Oana Giurgiu și Tudor Giurgiu . Fotograful afișului oficial este Alex Gâlmeanu .\n\nFilmul va intra în cinematografele din județul Olt și din întreaga țară începând cu 16 noiembrie.",
  "metadata": {
    "original_file": "Ziarul_Gorjului_0207.html"
  }
}