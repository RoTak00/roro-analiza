{
  "title": "Edilul Emil Moț dă asigurări că lucrările la Varianta Oituz încep în primăvară",
  "content": "Invitat luni seară la postul local de televiziune Olttv, primarul Slatinei, Emil Moț, a dat asigurări că lucrările la Varianta Oituz vor începe în primăvară. Edilul a precizat că lucrările nu au putut fi demarate în această perioadă din cauza problemelor generate de exproprieri.\n\n„În primăvară intrăm cu Varianta Oituz. Acolo nu am putut să intrăm pentru că a durat foarte mult cu exproprierile. Este foarte greu, pentru că omul trebui să fie de acord, vrea vânzare, nu vrea vânzare pentru că nu-i convine prețul. Am încercat să ne înțelegem cu proprietarii de terenuri, cu unii am reușit, cu alții nu. Este singura variantă să luăm acest teren și să facem lucrările”, a spus Moț.\n\nAcesta a precizat că proiectul din această zonă este foarte amplu, însă lucrările vor fi de calitate, iar asfaltul nu se va mai deteriora în următorul deceniu.\n\n„Pe Varianta Oituz, lucrarea nu se face doar pe stradă, se face pe tot ce înseamnă mal, pentru că malul are izvoare pe sub el și trebui să fie captate, să facem foraj cu injecții de beton ca să nu fugă. Facem drum de trafic greu, iar zece ani nu trebuie să mai avem nicio problemă. O altă problemă pe care am avut-o este tonajul camioanelor, pentru că nu respectă greutatea totală. Dacă ar merge cu 20 de tone ar trebui să țină, dar când merg cu 40 de tone, atunci asfaltul se strică. Îl întrebi pe drumar, că mi-a dat garanție, dacă îmi repară drumul și el spune că nu este vina lui, pentru că nu s-a respectat tonajul”, a conchis Moț.\n\nMunicipalitatea a demarat lucrări de asfaltare la intrarea dinspre Craiova, dar și la intrarea dinspre Pitești.",
  "metadata": {
    "original_file": "Ziarul_Gorjului_0445.html"
  }
}