{
  "title": "Schimbare majoră în privința amenzilor. Ce pățești dacă nu le achiți în 30 de zile.",
  "content": "Schimbare uriașă cu privire la cei care NU își plătesc amenzile: vor fi puși automat la muncă în folosul comunității.\n\nUn proiect legislativ depus de deputații PNL prevede ca toți cei care nu își plătesc amenzile în termen de 30 de zile să fie trimiși automat de consiliul local să presteze până la 50 de ore de muncă în folosul comunității, transmite Realitatea Financiara.\n\nProiectul de lege propune să nu mai fie necesară o decizie judecătorească pentru înlocuirea amenzii cu sancțiunea prestării de muncă în folosul comunității, ci decizia să fie luată doar de consiliul local.\n\n„În cazul în care contravenientul nu a achitat amenda în termen de 30 de zile de la aprobarea consiliului local, acesta se va întruni în ședință și va înlocui amenda cu sancțiunea prestării unei activități în folosul comunității”, se spune în Nota de fundamentare.\n\nDurata maximă de muncă în folosul comunității va fi de 50 de ore pentru adulți și 25 de ore pentru minorii cu vârsta între 16 și 18 ani.",
  "metadata": {
    "original_file": "Ziarul_Gorjului_0356.html"
  }
}