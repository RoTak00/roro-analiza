{
  "title": "Expoziție inedită de fotografie la Centrul Cultural „Eugen Ionescu”",
  "content": "Centrul Județean pentru Conservarea și Promovarea Culturii Tradiționale Olt, instituție de cultură aflată în subordinea Consiliului Județean Olt, în parteneriat cu Consiliul Județean Vâlcea, Muzeul Memorial „Nicolae Bălcescu” Vâlcea și Fotoclubul „Floarea de Colţ” din Râmnicu Vâlcea organizează joi 22 februarie, de la ora 13.00, la Centrul Cultural „Eugen Ionescu” din Slatina vernisajul expoziţiei de fotografie „Popas cu imagini la Conacul Bălceștilor“. \n\n Expoziția ajunge la Slatina prin grija managerului ansamblului muzeal „Nicolae Bălcescu”, Antonie Chelcea. Expoziția își propune să pună în valoare frumusețea patrimoniului de la ansamblul muzeal „Nicolae Bălcescu”, de pe Valea Topologului, surprins de către artiștii fotografi în cadrul primei ediții de toamnă a Taberei de fotografie „Popas cu imagini la Conacul Bălceştilor”. Vor fi expuse 37 de imagini realizate de următorii fotografi: Diana Buzoianu, Dorina Nicolai, Elena Simion Tudosie, Mariana Buică, Adrian Negoiță, Julien Oncete, Sorin Mateescu, Ioan Ciobotaru. Fotografiile au fost realizate la Conacul Bălcescu în perioada 20-22 octombrie 2017, atunci când natura a îmbrăcat cele mai frumoase culori. Dincolo de descifrarea unui limbaj al naturii, imaginile selectate pentru expoziție constituie o materializare a memoriei, arta de a comunica şi a pune în valoare un spațiu atât de bogat în istorie. „ Colaborarea instituțiilor de cultură din județul Olt cu instituțiile similare din Vâlcea este veche, schimburile culturale fiind un fapt deja obișnuit, fie că este vorba despre expoziții de artă fotografică, artă plastică, teatru sau ansambluri folclorice și interpreți de folclor ”, a precizat Valeru Ciurea, referent în Cadrul Centrului Județean pentru Conservarea și Promovarea Culturii Tradiționale Olt.",
  "metadata": {
    "original_file": "Ziarul_Gorjului_0244.html"
  }
}