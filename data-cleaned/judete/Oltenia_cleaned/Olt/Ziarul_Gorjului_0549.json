{
  "title": "Șoferul care a lovit mortal biciclistul, la Movileni, reținut",
  "content": "Șoferul de 63 de ani, din Slatina, care a lovit mortal un biciclist pe raza comunei Movileni a fost reținut pentru 24 de ore.\n\n„Având în vedere accidentul rutier din data de 19 iunie 2022, din comuna Movileni, județul Olt, în urma căruia polițiștii au întocmit un dosar penal sub aspectul săvârșirii infracțiunilor de ucidere din culpă și conducerea unui vehicul sub influența alcoolului sau a altor substanțe, Compartimentul de Relații Publice din cadrul Inspectoratului de Poliție Județean Olt este abilitat să comunice următoarele:\n\nÎn continuarea cercetărilor, polițiștii, sub coordonarea procurorului de caz din cadrul Parchetului de pe lângă Judecătoria Slatina, au dispus reținerea pentru 24 de ore față de bărbatul, în vârstă de 63 de ani, din municipiul Slatina, respectiv șoferul autoturismului ”, a declarat purtătorul de cuvânt al IPJ Olt, Ionuț Vasiloaica.\n\nAcesta a fost introdus în Centrul de Reținere și Arestare Preventivă al Inspectoratului de Poliție Județean Olt, urmând ca mâine, 20 iunie 2022, sa fie prezentat Parchetului de pe lângă Judecătoria Slatina, cu propuneri legale.\n\nReamintim că un grav accident rutier a avut loc duminică, 19 iunie, pe Drumul Județean 546B, în comuna Movileni, județul Olt. Un biciclist de 75 de ani, din comuna Movileni, a fost lovit mortal de o mașină condusă de un șofer din Slatina.\n\nPotrivit datelor furnizate de polițiștii olteni, conducătorul autoturismului a fost testat cu aparatul etilotest, rezultatul fiind de 1,22 mg/l alcool pur în aerul expirat. Oamenii legii așteaptă acum rezultatele probelor de sânge ce i-au fost recoltate șoferului.",
  "metadata": {
    "original_file": "Ziarul_Gorjului_0549.html"
  }
}