{
  "title": "Școala „Eugen Ionescu” Slatina va funcționa după scenariul galben. Vezi motivul",
  "content": "Reprezentanții Inspectoratului Școlar Județean (ISJ) Olt au confirmat că Școala „Eugen Ionescu” din Slatina este tot pe lista unităților de învățământ care vor funcționa după scenariul galben, oficial motivul fiind numărul mare de copii, raportat la sălile mici.\n\nMăsura se aplică deși Slatina are incidență la virusul SARS-COV2 de sub un caz la mia de locuitori.\n\nInițial, renumita școală slătineană nu a fost inclusă pe lista celor 29 de unități de învățământ din județ pentru care se aplică scenariul galben.\n\nAstfel, începând de luni, elevii de la Școala Gimnazială „Eugen Ionescu” din Slatina vor învăța după cum urmează: ciclul primar face pe grupe, toți elevii fiind prezenți în clasă, ora fiind de 30 de minute și pauza de 10 minute; elevii din ciclul gimnazial vor face hibrid, cursurile vor începe de la ora 13.00, jumătate online, jumătate în clase, cu schimb la o săptămână sau două.",
  "metadata": {
    "original_file": "Ziarul_Gorjului_0135.html"
  }
}