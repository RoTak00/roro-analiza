{
  "title": "ITM Olt, controale la angajatorii din județ care încadrează în muncă cetățeni străini. S-au găsit mai multe nereguli",
  "content": "Angajații Inspectoratului Teritorial de Muncă Olt au desfășurat, în perioada 31 octombrie – 8 noiembrie 2024, Campania națională pentru verificarea modului de respectare de către angajatori a prevederilor Ordonanței Guvernului 25 din 2014 privind încadrarea în muncă şi detaşarea străinilor pe teritoriul României şi pentru modificarea şi completarea unor acte normative privind regimul străinilor în România, cu modificările şi completările ulterioare. Concret, inspectorii de muncă olteni au controlat peste 20 de angajatori din județ care încadrează în muncă cetățeni străini. Neregulile constatate nu au întârziat să apară, fiind dispuse mai multe măsuri de remediere a deficiențelor.\n\nBogdan Țucă, purtător de cuvânt al ITM Olt, a declarat că, în perioada de desfăşurare a campaniei, inspectorii de muncă din cadrul Inspectoratului Teritorial de Muncă Olt au efectuat acţiuni de control la 23 de angajatori, fiind dispuse nouă măsuri de remediere a deficienţelor constatate.\n\n„Cele mai frecvente deficienţe constatate de inspectorii de muncă au fost: completarea cu date eronate a Registrului General de Evidenţă a Salariaţilor; nerepartizarea timpului de muncă pentru salariaţii cu timp parţial; nerespectarea prevederilor legale referitoare la evidenţa timpului de muncă şi supunerea controlului inspectorilor de muncă a acestei evidenţe; neînmânarea unui exemplar al contractului individual de muncă”, a spus reprezentantul ITM Olt.\n\nAngajații instituției au urmărit pe timpul campaniei îndeplinirea mai multor obiective, acestea fiind identificarea şi combaterea muncii nedeclarate a străinilor pe piaţa muncii din România, identificarea angajatorilor care utilizează cetăţeni străini non UE în activităţi lucrative, garantarea în plată a salariului de bază minim brut pe ţară și verificarea respectării prevederilor legale privind timpul de muncă şi de odihnă.",
  "metadata": {
    "original_file": "Eveniment_De_Olt_0054.html"
  }
}