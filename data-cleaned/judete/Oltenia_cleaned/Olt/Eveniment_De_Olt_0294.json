{
  "title": "Salvatorii din cadrul ISU Olt au fost colindați de copiii de la „Amicii”",
  "content": "Suntem în perioada Sărbătorilor de Iarnă, iar cetele de colindători poposesc pe la majoritatea instituțiilor din județul Olt. Miercuri, 20 decembrie 2023, a fost rândul pompierilor din cadrul Inspectoratului pentru Situații de Urgență să asculte colinde, iar la final să ofere cadouri constând în produse tradiționale de Crăciun.\n\nCei care i-au colindat pe salvatori au fost copiii de la Complexul „Amicii” al Direcției Generale de Asistență Socială și Protecția Copilului Olt.\n\n„Cu emoție și bucurie ne-am întâlnit astăzi (miercuri n.r.) cu copiii frumoși din cadrul Complexului de Servicii «Amicii» Slatina, aflat în coordonarea Direcției Generale de Asistență Socială și Protecție a Copilului Olt. Cei mici ne-au adus mai aproape de magia Crăciunului și ne-au amintit de cea mai frumoasă perioadă a vieții – copilăria. Ne-am încărcat cu inocența lor și le-am răsplătit frumoasele colinde cu daruri. Sărbători Fericite, copii minunați!”, au transmis reprezentanții ISU.",
  "metadata": {
    "original_file": "Eveniment_De_Olt_0294.html"
  }
}