{
  "title": "Asiguraţii au dreptul la concediu şi indemnizaţie pentru îngrijirea copilului bolnav în vârstă de până la 12 ani",
  "content": "Asiguraţii au dreptul la concediu şi indemnizaţie pentru îngrijirea copilului bolnav în vârstă de până la 12 ani, iar în cazul copilului cu handicap, pentru afecţiunile intercurente, până la împlinirea vârstei de 18 ani.\n\nÎn Monitorul Oficial, din 23 iunie 2023 a fost publicată Legea nr. 179/2023 pentru modificarea art. 26 alin. (1) din Ordonanța de urgență a Guvernului nr. 158/2005 privind concediile și indemnizațiile de asigurări sociale de sănătate.\n\nAcest act normativ extinde cu 5 ani vârsta până la care se poate acorda concediul pentru îngrijirea copilului bolnav.\n\n” Astfel, asiguraţii au dreptul la concediu şi indemnizaţie pentru îngrijirea copilului bolnav în vârstă de până la 12 ani, iar în cazul copilului cu handicap, pentru afecţiunile intercurente, până la împlinirea vârstei de 18 ani. Și în cazul copilului cu afecţiuni grave, asiguraţii au dreptul la concediu şi indemnizaţie pentru îngrijirea copilului bolnav în vârstă de până la 18 ani. Anterior, părinții puteau beneficia de concediu medical de îngrijire a copilului doar până la împlinirea varstei de 7 ani.\n\nCuantumul brut lunar al indemnizației este de 85% din baza de calcul și se poate acorda numai unuia dintre părinți.\n\nDurata de acordare a indemnizaţiei este de maximum 45 de zile calendaristice pe an pentru un copil, cu excepţia situaţiilor în care copilul este diagnosticat cu boli infectocontagioase, este imobilizat în sisteme de imobilizare specifice aparatului locomotor sau este supus unor intervenţii chirurgicale. În aceste cazuri, durata concediului medical este stabilită de către medicul specialist în funcţie de evoluţia bolii. ” transmite Casa de Asigurări de Sănătate Olt.",
  "metadata": {
    "original_file": "Ziarul_Gorjului_0054.html"
  }
}