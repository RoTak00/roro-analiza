{
  "title": "Un bărbat din Valea Mare s-a tăiat cu un cuțit în zona gâtului",
  "content": "Un bărbat de 46 de ani, din comuna Valea Mare, județul Olt, a ajuns la Spitalul Județean de Urgență Slatina cu o rană în zona gâtului, după ce ar fi încercat să-și ia viața. În dimineața zilei de 9 iulie, bărbatul s-a tăiat cu un cuțit, pe fondul consumului de alcool.\n\nPolițiștii fac cercetări în acest dosar, fiind întocmit un dosar penal sub aspectul săvârșirii infracțiunii de vătămare corporală.\n\n„La data de 9 iulie a.c., în jurul orei 05:00, Inspectoratul de Poliție Județean Olt a fost sesizat, prin apel 112, de o femeie, în vârstă de 40 de ani, cu privire la faptul că, un bărbat, în vârstă de 46 de ani, din comuna Valea Mare, s-ar fi tăiat cu un cuțit, în zona gâtului, fiind solicitat și un echipaj de ambulanță pentru acordarea de îngrijiri medicale. La fața locului, s-a deplasat echipa operativă din cadrul Secției nr. 8 Poliție Rurală Perieți.\n\nDin primele verificări, polițiștii au stabilit faptul că, în aceeași zi, în jurul orei 04:00, bărbatul, pe fondul consumului de alcool, s-ar fi tăiat în zona gâtului, cu un obiect tăietor-înțepător. Bărbatul a fost transportat la Spitalul Județean de Urgență Slatina, în vederea acordării de îngrijiri medicale de specialitate.\n\nPolițiștii efectuează cercetări pentru stabilirea situației de fapt, fiind întocmit un dosar penal sub aspectul săvârșirii infracțiunii de vătămare corporal” , au transmis reprezentanții IPJ Olt.",
  "metadata": {
    "original_file": "Ziarul_Gorjului_0521.html"
  }
}