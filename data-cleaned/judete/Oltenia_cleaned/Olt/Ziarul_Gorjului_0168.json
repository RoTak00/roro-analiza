{
  "title": "Au început înscrierile la grădinițe",
  "content": "Potrivit programului publicat de Ministerul Educației și Cercetării, în vederea cuprinderii în învăţământul preşcolar a copiilor cu vârste între 3 şi 6 ani, înscrierile se vor desfășura în două etape: 8 iunie – 3 iulie și 20 iulie – 10 august. Cazurile care nu au fost clarificate în cele două etape de înscrieri se pot rezolva în perioada 11 – 31 august.\n\nPentru înscriere, părinții pot comunica unității de învățământ prin poștă electronică, telefonic sau fax, datele necesare pentru a fi introduse în aplicația specifică din Modulul SIIIR – Înscriere la grădiniță 2020-2021.\n\nPotrivit reprezentanților Inspectoratului Școlar Județean Olt, toate informațiile necesare ce au legătură cu înscrierea copiilor la grădiniță pot fi consultate atât la avizierele unităților de învățământ, cât și pe paginile de internet ale acestora.",
  "metadata": {
    "original_file": "Ziarul_Gorjului_0168.html"
  }
}