{
  "title": "Spitalul Orășenesc Corabia va avea un computer tomograf (CT) nou | Ziarul de Olt",
  "content": "Spitalul Orășenesc Corabia va avea un computer tomograf (CT) nou, un dispozitiv medical esențial în diagnosticul rapid și precis al multor afecțiuni. Investiția va fi posibilă datorită alocării de fonduri din bugetul local. \n\n „Sănătatea comunității noastre este o prioritate pentru noi, și această investiție este doar un pas în direcția corectă pentru a asigura accesul la îngrijire de înaltă calitate” , a declarat primarul orașului Corabia, Iulică Oane.\n\n„Spitalul Orășenesc Corabia va face un pas important în modernizarea infrastructurii sale medicale prin achiziționarea unui nou computer tomograf (CT), un echipament esențial în diagnosticul rapid și precis al multor afecțiuni. Această investiție este nu doar un simbol al preocupării pentru sănătatea pacienților, ci și o măsură concretă care va aduce beneficii semnificative pentru comunitate și personalul medical. Achiziția face parte din proiectul Ministerului Sănătăţii de investiţii pentru anul 2024, „Dotarea cu echipamente medicale/ maşini/ mijloace de transport/ alte categorii echipamente si dotări independente. Achiziționarea acestui nou computer tomograf alături de alte echipamente medicale este posibilă datorită unei alocări semnificative de fonduri din bugetul local, o inițiativă care arată o preocupare reală a primăriei pentru sănătatea cetățenilor. În contextul actual, în care spitalele se confruntă cu o cerere tot mai mare de servicii medicale de calitate, investiția în tehnologie medicală avansată este o prioritate. Această achiziție reprezintă un angajament față de sănătatea locuitorilor orașului iar astfel de inițiative vor continua pentru a asigura că spitalul are echipamentele necesare pentru a face față oricăror provocări” , se arată în postarea de pe pagina de socializare a Primăriei orașului Corabia.",
  "metadata": {
    "original_file": "Ziarul_De_Olt_0212.html"
  }
}