{
  "title": "Ministrul Barbu: „Independență energetică în agricultură și industria alimentară cu finanțare europeană” | Ziarul de Olt",
  "content": "Ministrul Agriculturii și Dezvoltării Rurale, Florin Barbu anunță faptul că sute de ferme și unități din industria alimentară devin independente energetic cu sprijin european. \n\n Cu o finanțare de aproape 120 de milioane de euro din Fondul de Modernizare, 645 de beneficiari vor instala panouri fotovoltaice până la finalul anului.\n\nSprijinul acoperă integral costurile, reducând cheltuielile de producție și prețurile produselor românești. Acest pas asigură dezvoltarea sustenabilă a agriculturii și procesării din România.\n\n„Sute de ferme și unități din industria alimentară devin independente energetic, cu bani europeni. Ne-am respectat angajamentele și folosim banii din Fondul de Modernizare pentru a investi în surse de producere a energiei verzi, astfel încât costurile de producție ale fermierilor și procesatorilor să scadă. Până la finalul anului vor fi semnate contracte de finanțare pentru instalarea de panouri fotovoltaice de către 645 de beneficiari din agricultură și industria alimentară. Sprijinul este de 100%, iar valoarea totală a investițiilor din bani europeni este de aproape 120 de milioane de euro. Independența energetică pentru producătorii și procesatorii noștri înseamnă costuri mai mici pentru ei și implicit produse românești la prețuri mai mici. Independența energetică este următorul pas pe care îl facem pentru dezvoltarea agriculturii și procesării din România și o nouă promisiune onorată față de toți cei care muncesc și investesc pentru ca noi să avem alimente românești pe mese” , transmite ministrul Barbu.",
  "metadata": {
    "original_file": "Ziarul_De_Olt_0056.html"
  }
}