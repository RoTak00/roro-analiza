{
  "title": "Primarul Doldurea, împreună cu viceprimarul Pătran, vizită pe șantier la creșa care se ridică pe locul fostului teren de fotbal | Ziarul de Olt",
  "content": "Primarul Doldurea, împreună cu viceprimarul Pătran, au efectuat o vizită de lucru ieri, 21 noiembrie 2024, pe șantier la creșa care se ridică pe locul fostului teren de fotbal. Creșa ultramodernă va fi dotată cu spații de joacă, dormitoare, bucătărie, sală de festivități și cabinet medical și va avea 70 de locuri. \n\n Proiectul are o valoare de peste 12 milioane de lei.\n\n„Am gândit o construcție prietenoasă cu mediul, o parte din energia necesară provenind din surse regenerabile. Finanțarea construcției creșei este asigurată, în proporție de 100%, de Ministerul Dezvoltării, Lucrărilor Publice și Administrației. Prin acest proiect ne dorim să venim în sprijinul cetățenilor care lucrează și să oferim un mediu de viață plăcut celor mai mici membri ai comunității noastre” , declară primarul Ion Doldurea.\n\n„Ion Doldurea, primarul Municipiului Caracal și Lari Pătran, viceprimar, sunt zilnic, în oraș, monitorizând stadiul lucrărilor în diferite proiecte aflate în implementare. Ieri s-au aflat pe șantier la creșa care se ridică pe locul fostului teren de fotbal. Este vorba despre o construcție ultramodernă cu 70 de locuri, în valoare de peste 12 milioane de lei. Noua creșă va fi un spațiu multifuncțional, vor exista spații de joacă, dormitoare, bucătărie, sală de festivități și cabinet medical” , se arată în postarea de pe pagina de socializare a Primăriei Caracal.",
  "metadata": {
    "original_file": "Ziarul_De_Olt_0111.html"
  }
}