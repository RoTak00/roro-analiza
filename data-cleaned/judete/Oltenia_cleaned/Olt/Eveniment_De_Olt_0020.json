{
  "title": "Peste 3.000 de prezentări la UPU Slatina, pe perioada sărbătorilor de iarnă",
  "content": "A fost aglomerație mare în perioada sărbătorilor de iarnă la Unitatea de Primiri Urgențe a Spitalului Județean de Urgență Slatina, iar mai apoi pe secțiile medicale ale cele mai mari unități sanitare cu paturi din județ. În concluzie, au fost peste 3.000 de prezentări, adică o medie de aproximativ 200 de pacienți la zi, medicii fiind copleșiți, obosiți după atâtea zile cu un număr atât de mare de pacienți.\n\n„Vă spun că au fost peste 3.000 de prezentări la primiri urgențe, la sfârșit de an. Cred că am început din data de 25 decembrie 2024 să avem un număr mare de solicitări. De atunci au fost peste 3.000, 3.300, 3.200, undeva pe aici. Adică vorbim totuși de o medie de aproape 200 de pacienți sau peste 200 de pacienți pe fiecare 24 de ore. Este foarte mult. Colegii, într-adevăr, sunt copleșiți, sunt obosiți. Ați văzut probabil ce s-a întâmplat într-un spital din apropiere, unde colegii de la Pediatrie, au refuzat să mai facă gărzi, cred că chiar acum, de curând, datorită volumului mare de muncă. N-au mai făcut efectiv față. Da, într-adevăr, numărul de prezentări este mare”, a declarat Florin Popa, director medical al Spitalului Slatina.\n\nDoctorul spune că acest lucru s-a întâmplat și din cauza faptului că în perioada sărbătorilor de iarnă nu au funcționat policlinicile și medicii de familie au fost și ei liberi. Florin Popa a mai zis că aproximativ 70 la sută din prezentări nu au fost urgențe: „Vă reamintesc că în perioada sărbătorilor nu au funcționat nici medicii de familie. Au fost închise toate policlinicile și toată lumea a venit la Primiri Urgențe. Eu zic că undeva la aproximativ 70% sunt non-urgențe, iar în restul sunt efectiv consultații. Sunt pacienți care puteau fi foarte bine tratați în cabinetele de Ambulatoriu sau la medicul de familie”.",
  "metadata": {
    "original_file": "Eveniment_De_Olt_0020.html"
  }
}