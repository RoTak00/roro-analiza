{
  "title": "Substație de Ambulanță la Dobrotesa! | Ziarul de Olt",
  "content": "Luni, 16 septembrie, în comuna Dobroteasa a fost dată în folosință substația de ambulanță din localitate. \n\n O investiție necesară pentru a deservi nordul județului Olt, și chiar sudul județului Vâlcea. \n\n Aflat la final de mandat, primarul Ion Crăciunescu, alături de președintele Consiliului Județean Olt, Marius Oprescu și reprezentanții Ambulanței Olt au anunțat operaționalizarea unității. \n\n O investiție nouă echipată cu tehnică și resursă umană, substația va funcționa 24 din 24, 7 din 7. La inaugurare a fost prezent și deputatul Marius Iancu. \n\n\n\n„Substația este dotată cu o ambulanță de tip B2, specializată în intervenții de urgență, iar serviciile sale includ acordarea primului ajutor, aplicarea rapidă a protocoalelor de resuscitare și salvarea de vieți omenești. Aceasta deservește 18.987 de locuitori din comunele Cungrea, Dobroteasa, Leleasca, Sâmburești, Verguleasa, Vitomirești, Vulturești, Topana și Făgețelu, acoperind o suprafață de intervenție de 430 km². Timpul de ajungere la caz scade semnificativ, chiar și cu 50 de minute. Noua clădire oferă toate facilitățile necesare unei substații moderne, atât pentru condiții de muncă optime, cât și pentru funcționarea eficientă a serviciului. În același spațiu, funcționează și o subunitate ISU, operațională din luna mai 2023. Subunitatea ISU și Substația de Ambulanță din Dobroteasa reprezintă un exemplu de implicare a Consiliului Județean Olt în dezvoltarea infrastructurii vitale pentru comunitate, asigurând un acces mai rapid la servicii de salvare și protecție civilă”, se arată într-un comunicat emis de PSD Olt.",
  "metadata": {
    "original_file": "Ziarul_De_Olt_0262.html"
  }
}