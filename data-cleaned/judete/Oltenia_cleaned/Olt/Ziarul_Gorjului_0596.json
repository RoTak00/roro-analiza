{
  "title": "Percheziții în mai multe județe într-un dosar de droguri de risc și mare risc",
  "content": "16 percheziții domiciliare au avut loc joi dimineață, 5 mai, pe raza județelor Arad, Bihor și Vâlcea într-o cauză vizând destructurarea unei importante grupări infracționale organizate, specializată în distribuirea de droguri de risc și de mare risc, respectiv canabis, cocaină și MDMA (ecstasy), drogurile fiind comercializate doar unor persoane de încredere, pentru a asigura caracterul conspirat al tranzacțiilor.\n\n„În cauză s-a reținut că în perioada 30 martie – 07 aprilie 2022, gruparea a comercializat cantitatea de aproximativ 200 de grame de cocaină și peste 5000 de pastile de MDMA. În urma perchezițiilor domiciliare au fost descoperite importante cantități de droguri ce erau pregătite pentru distribuție, dar și arme albe”, se arată într-un comunicat al DIICOT.\n\nLa sediul DIICOT, Structura Centrală vor fi conduse, în vederea audierii, un număr de 7 persoane despre care există suspiciunea că sunt implicate în desfășurarea activităților infracționale.",
  "metadata": {
    "original_file": "Ziarul_Gorjului_0596.html"
  }
}