{
  "title": "Nereguli găsite de inspectorii de muncă la firmele controlate în noiembrie",
  "content": "Inspectorii de muncă din cadrul Inspectoratului Teritorial de Muncă Olt au efectuat în luna trecută nu mai puțin de 180 controale specifice, atât în domeniul relațiilor de muncă, cât și în domeniul securității și sănătății în muncă, domeniile de activitate verificate din punct de vedere al respectării legislației specifice fiind construcțiile, comerțul cu amănuntul, transportul rutier de mărfuri și persoane și agricultură. Ca urmare a neregulilor găsite la societățile comerciale controlate s-au dat aproximativ o sută de amenzi și identificate peste 200 de deficiențe.\n\n„În urma verificărilor efectuate au fost identificate peste 216 deficiențe pentru care s-au dispus măsuri de remediere, iar pentru cele mai grave s-au aplicat 93 sancțiuni, din care 87 avertismente și 6 amenzi în valoare totală de 32.500 lei. De asemenea, în cursul lunii noiembrie, au fost comunicate instituției noastre un număr de opt evenimente, soldate cu opt persoane care au suferit incapacitate temporară de muncă”, a declarat Bogdan Țucă, purtător de cuvânt al ITM Olt.\n\nÎn timpul controalelor, cele mai frecvente deficiențe constatate au fost neplata lunară a drepturilor salariale la data înscrisă în contractul individual de muncă; neacordarea repausului saptămânal și a concediului de odihnă; netransmiterea la termen, în Registrul General de Evidență a Salariaților, a contractelor individuale de muncă și a modificărilor acestora; neîncheierea în formă scrisă a contractelor individuale de muncă; neacordarea și neverificarea folosirii echipamentului individual de protecție; neefectuarea controlului medical periodic.",
  "metadata": {
    "original_file": "Eveniment_De_Olt_0304.html"
  }
}