{
  "title": "Jandarmii olteni, intervenții pentru îndepărtarea șerpilor din mai multe zone din Slatina",
  "content": "Jandarmii olteni au avut, în ultimele zile, mai multe intervenții pentru îndepărtarea unor șerpi de pe străzi din Slatina.\n\n„În ultima perioadă, prin intermediul S.N.U.A.U. 112, jandarmii olteni au fost solicitați să intervină pentru a îndepărta șerpi și pentru a asigura zona în care s-a semnalat prezența acestora. Astfel, în data de 07 iunie a.c., a fost preluat un apel în care semnala prezența unui șarpe pe strada Cazărmii din municipiul Slatina. Echipajul de jandarmerie, a asigurat zona, a ridicat șarpele și l-a eliberat în mediul natural. De asemenea, și duminică, 05 iunie, au fost preluate astfel de apeluri” , se arată într-un comunicat al Inspectoratul de Jandarmi Județean (IJJ) Olt.\n\nTotodată, au fost intervenții și în orașul Balș, pe strada Nicolae Titulescu, unde s-a deplasat echipajul de jandarmerie aflat în serviciu pentru a extrage din locuința unei persoane un șarpe.\n\n„La fața locului, jandarmii au acționat cu ajutorul unui dispozitiv pentru capturarea reptilelor și l-au eliberat în mediu natural, în pădurea din apropierea orașului Balș”, au mai transmis reprezentanții IJJ Olt.\n\nTot duminică, alte două persoane din Slatina solicitau intervenții pentru a fi îndepărtat un șarpe din curtea unei case de pe strada Pitești, respectiv un șarpe aflat la motorul unei mașini parcată pe strada George Poboran.\n\n„Pentru prevenirea evenimentelor nedorite și a oricăror situații de natură să pună în pericol sănătatea, recomandăm să vă îndepărtați de zona care presupune un risc sau o amenințare cu privire la integritatea fizică și să solicitați intervenția sau sprijinul jandarmilor, prin numărul unic de urgență 112 sau în mod direct efectivelor aflate în misiune ”, se mai arată în comunicatul citat.",
  "metadata": {
    "original_file": "Ziarul_Gorjului_0563.html"
  }
}