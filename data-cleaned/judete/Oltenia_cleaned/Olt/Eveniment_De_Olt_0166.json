{
  "title": "Cursuri de lucrător comercial, îngijitor bătrâni la domiciliu și manichiurist pentru șomerii olteni, organizate de AJOFM Olt luna viitoare",
  "content": "Agenţia Județeană pentru Ocuparea Forței de Muncă Olt organizează şi în luna iulie programe de formare profesională. De această dată, sunt trei cursuri, acestea fiind destinate pentru 42 de persoane aflate în căutarea unui job, acestea urmând a fi calificate în diverse domenii de activitate, potrivit Elenei Iordache, purtător de cuvânt al instituției.\n\nAstfel, principalele meserii-ocupații, în funcție de numărul de participanți, pentru care se vor organiza cursuri gratuite pentru șomeri luna viitoare sunt: lucrător comercial – 14 persoane, îngrijitor bătrâni la domiciliu – 14 locuri și manichiurist – 14 locuri.\n\nPentru șomerii indemnizați și neindemnizați, programele de formare profesională sunt gratuite.\n\n„Serviciile de formare profesională sunt gratuite pentru şomerii indemnizaţi şi neindemnizaţi înregistraţi în evidenţa Agenţiei Judeţene pentru Ocuparea Forţei de Muncă Olt, iar persoanele care realizează venituri pot urma aceste programe de formare profesională suportând contravaloarea lor”, a declarat Elena Iordache, reprezentantul agenției.\n\nPentru detalii suplimentare despre cele trei cursuri gratuite din luna iulie, șomerii interesaţi, și nu doar ei, se pot adresa Compartimentului Formare Profesională din cadrul AJOFM Olt, cu sediul în strada Dinu Lipatti, nr. 28, sau la numărul de telefon 0249.413.099.",
  "metadata": {
    "original_file": "Eveniment_De_Olt_0166.html"
  }
}