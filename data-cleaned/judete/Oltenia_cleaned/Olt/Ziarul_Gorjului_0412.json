{
  "title": "PRIMĂRIILE DIN OLT NU MAI AU BANI PENTRU PLATA INDEMNIZAȚIILOR PERSOANELOR CU HANDICAP",
  "content": "Primăriile din județul Olt au rămas fără resurse financiare pentru plata indemnizațiilor persoanelor cu handicap. Anunțul a fost făcut marți, 10 noiembrie, imediat după ședința extraordinară a Consiliului Județean Olt, chiar de către șeful administrației județene, Marius Oprescu.\n\n„ Primăriile îmi semnalează deja de două-trei luni că nu mai au bani pentru persoanele cu handicap. Sunt primării care au completat din bugetul lor atât cât au mai avut, dar deja se apropie finalul de an și nu mai au nici ei și nu mai pot să pună acești bani. La fel funcționează legea și la primării. Primăriile trebuie să vină cu minim 10 la sută, urmând ca Guvernul să vină cu diferența. Primăriile nu sunt vinovate de acest lucru pentru că așa cum știți persoanele cu handicap care intră în sistem și le preiau primăriile la plată ele efectiv nu pot să calculeze la început de an atunci când își construiesc bugetul câte persoane vor avea. Nu le intră în atribuțiuni și nu e în subordinea lor această treabă de a construi câte persoane cu handicap sunt. Când îți vine dosarul de la Comisia de specialitate trebuie să-l bagi în plată. Ești obligat să-l bagi în plată și atunci este o treabă pe care primarii nu o controlează. Ei și-au prins sumele lor conform legii în care spune minim 10 la sută. Din păcate, până în momentul de față, Guvernul a dat către Unitățile Administrativ Teritoriale (UAT -uri) pentru persoanele cu handicap 60 la sută din suma cuvenită ” , a declarat președintele Consiliului Județean Olt, Marius Oprescu .",
  "metadata": {
    "original_file": "Ziarul_Gorjului_0412.html"
  }
}