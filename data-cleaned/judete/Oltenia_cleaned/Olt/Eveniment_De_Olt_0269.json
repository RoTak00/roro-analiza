{
  "title": "Județul Olt, vizitat de mai puțini turiști",
  "content": "Deși în Olt sunt obiective turistice de vizitat, reprezentanții Direcției Regionale de Statistică au transmis la sfârșitul lunii ianuarie 2024 că în ultima lună a toamnei din anul 2023 tot au fost turiști cazați în unitățile din județ. Însă, în noiembrie față de luna octombrie numărul turiștilor a scăzut cu peste 7 la sută.\n\nCei mai mulți dintre turiști au fost cazați în hotelurile din județul Olt.\n\n„Numărul turiştilor cazaţi în luna noiembrie 2023 a fost de 2.870 persoane, cu 7,1% mai puțin faţă de luna octombrie a anului trecut, când au fost 3.090. Dintre aceştia, 2.570 au fost cazaţi în hoteluri, 92 în pensiuni turistice, 71 în vile turistice, cinci în pensiuni agroturistice și doi în cabane turistice”, a declaat Bogdan Tufeanu, purtător de cuvânt al DRS Olt.\n\nDatele centralizate de statisticienii olteni mai arată că și înnoptările în structurile de primire turistică în ultima lună de toamnă a anului 2023 au înregistrat, de asemenea, o scădere de 20,3 la sută faţă de cele din luna octombrie a anului trecut, și anume 4.739 nopţi faţă de 5.948 nopţi.\n\nPotrivit sursei citate, indicele de utilizare netă a locurilor de cazare pentru luna noiembrie a fost de 13,8% pe total structuri de cazare turistică.",
  "metadata": {
    "original_file": "Eveniment_De_Olt_0269.html"
  }
}