{
  "title": "Accident mortal, la Scărișoara. O tânără de 21 de ani a lovit un adolescent ce era cu bicicleta",
  "content": "Un grav accident rutier a avut loc joi, 23 iunie, pe raza comunei Scărișoara. Mașina condusă de o tânără de 21 de ani a lovit mortal un biciclist de doar 15 ani.\n\n„La data de 23 iunie a.c., în jurul orei 23:00, Inspectoratul de Poliție Județean Olt a fost sesizat cu privire la producerea unui eveniment rutier pe Drumul Județean 642, în comuna Scărișoara, județul Olt. La faţa locului s-au deplasat polițiștii rutieri din cadrul Poliției Municipiului Caracal. Din primele verificări, polițiștii au constatat faptul că, în eveniment, a fost implicat un autoturism, condus de o tânără, în vârstă de 21 de ani, și un biciclist, în vârstă de 15 ani. În urma coliziunii, biciclistul a decedat, iar trupul acestuia a fost transportat la Morga Spitalului Județean de Urgență Slatina, în vederea efectuării necropsiei”, au declarat reprezentanții IPJ Olt.\n\nConducătorul autoturismului a fost testat cu aparatul etilotest, rezultatul fiind negativ. Șoferița avea permis de conducere din 2019.\n\nÎn cauză, a fost întocmit un dosar penal sub aspectul săvârşirii infracţiunii de ucidere din culpă, cercetările fiind continuate pentru stabilirea cu exactitate a tuturor împrejurărilor în care s-a produs evenimentul.",
  "metadata": {
    "original_file": "Ziarul_Gorjului_0538.html"
  }
}