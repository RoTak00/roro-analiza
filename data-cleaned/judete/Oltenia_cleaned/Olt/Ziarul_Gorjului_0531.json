{
  "title": "Doi tineri au murit, după ce mașina în care se aflau s-a răsturnat",
  "content": "Un grav accident rutier a avut loc vineri dimineață, 1 iulie, ora 4.40, pe DN6B, în afara localității Dudovicești.\n\nMașina condusă de un tânăr de 18 ani, din Craiova, a părăsit partea carosabilă și s-a răsturnat. Tânărul se mai afla în mașină cu o tănără de aceeași vârstă cu el, iar ambii au decedat.\n\n„La fața locului s-au deplasat polițiștii care au stabilit faptul că, un tânăr de 18 ani, din municipiul Craiova, în timp ce conducea un autoturism pe D.N. 6 B, în afara localității Dudovicești, din direcția Craiova către Melinești, din cauze ce urmează a fi stabilite în urma cercetărilor, a părăsit partea carosabilă și s-a răsturnat. În urma evenimentului rutier, conducătorul auto și o tânără de 18 ani, din comuna Almăj, pasager în autoturism au decedat”, au transmis reprezentanții IPJ Dolj.\n\nÎn cauză, poliţiştii au întocmit dosar penal sub aspectul săvârşirii infracțiunii de ucidere din culpă, cercetările fiind continuate pentru stabilirea cu exactitate a împrejurărilor în care s-a produs accidentul.",
  "metadata": {
    "original_file": "Ziarul_Gorjului_0531.html"
  }
}