{
  "title": "DIRECȚIA JUDEȚEANĂ DE EVIDENȚĂ A PERSOANELOR OLT A RĂMAS FĂRĂ ȘEF",
  "content": "Direcția Județeană de Evidență a Persoanelor Olt, instituţie aflată în subordinea Consiliului Judeţean Olt, a rămas fără șef, începând de joi 17 septembrie, întrucât contractul lui Silviu Petre Neacșu a încetat , iar potrivit legii interimatul la şefia instituţiei nu mai poate fi prelungit.\n\nDecizia de încetare a exercitării cu caracter temporar, prin detașare, a funcţiei publice de conducere vacante de director executiv, grad II al Direcţiei Judeţene de Evidenţă a Persoanelor Olt a fost luată de consilierii județeni în cadrul ultimei şedinţe, de joi 17 septembrie, a Consiliului Judeţean Olt.\n\nPrin Hotărârea Consiliului Județean Olt nr.50/26.03.2020 cu privire la exercitarea cu caracter temporar, prin detașare, a funcției publice de conducere de director executiv al Direcţiei Judeţene de Evidenţă a Persoanelor Olt, domnul Neacșu Petre-Silviu – inspector, clasa I, grad profesional principal in cadrul Corpului de Control-Direcția Generală Inspecție și Control din cadrul Ministerului Educației Naționale, a exercitat cu caracter temporar, prin detașare, funcţia publică de conducere vacantă de director executiv, grad II al Direcției Județene de Evidență a Persoanelor Olt – serviciu public din subordinea Consiliului Județean Olt, pentru o perioadă de maximum 6 luni în anul 2020, respectiv până la data de 01.07.2020.\n\nPrin Hotărârea Consiliului Județean Olt nr.101/25.06.2020 cu privire la prelungirea exercitării cu caracter temporar, prin detașare, a funcției publice de conducere de director executiv al Direcției Judeţene de Evidenţă a Persoanelor Olt, începând cu data de 01.07.2020 s-a prelungit exercitarea cu caracter temporar, prin detașare, a funcției publice de conducere vacantă de director executiv, grad II al Direcției Județene de Evidență a Persoanelor Olt – serviciu public din subordinea Consiliului Județean Olt, de către domnul Neacșu Petre-Silviu – inspector, clasa I, grad profesional principal in cadrul Corpului de Control – Direcția Generală Inspecție și Control din cadrul Ministerului Educației și Cercetării, până la data de 16.09.2020.\n\nDeocamdată conducerea Consiliului Județean nu a luat nicio decizie cu privire la numirea unei alte persoane în fruntea Direcției Judeţene de Evidență a Persoanelor Olt.",
  "metadata": {
    "original_file": "Ziarul_Gorjului_0434.html"
  }
}