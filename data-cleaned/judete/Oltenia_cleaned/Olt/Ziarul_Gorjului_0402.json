{
  "title": "Primăria Slatina, studiu de fezabilitate pentru amenajarea parcării de pe strada Zmeurei",
  "content": "Primăria Slatina a întocmit studiul de fezabilitate pentru amenajarea parcării de pe strada Zmeurei. Valoarea investiție se ridică la peste două milioane de lei, durata lucrărilor fiind de 12 luni, din care două sunt pentru proiectare.\n\nParcarea va ocupa o suprafață de aproape 3.000 de metri pătrați, având 98 de locuri de parcare din care două sunt pentru persoanele cu handicap locomotor.\n\n„În prezent spațiile de parcare sunt vechi și au capacitate redusă, fără a mai corespunde traficului actual. Se urmărește creșterea parametrilor de funcționare și valorificare a capacităților de parcare existente, prin construirea acestei parcări, dar și creșterea coeficientului de utilizare a terenului. Totodată, sunt satisfăcute cerințele populației din zonă privind numărul locurilor de parcare”, au precizat reprezentanții Primăriei Slatina.\n\nProiectul de hotărâre va fi aprobat în ședința ordinară, din 27 noiembrie, a Consiliului Local Slatina.",
  "metadata": {
    "original_file": "Ziarul_Gorjului_0402.html"
  }
}