{
  "title": "Brazii naturali au apărut în Piața Zahana din Slatina, după o absență de doi ani",
  "content": "Am intrat în atmosfera sărbătorilor de iarnă și cum până la Crăciun ne mai despart puțin peste două săptămâni din peisaj nu trebuie să lipsească, bineînțeles, bradul. Timid, după o absență de doi ani, cei naturali, care au fost tăiați și aduși din pădurile României, au început să apară în cea mai mare piață din municipiul Slatina, Zahana, însă de ceva vreme aceștia se pot găsi și la cel mai important magazin de bricolaj, situat la ieșirea din localitatea reședință a județului Olt spre municipiul Pitești. Și pot fi cumpărați la prețuri pentru toate buzunarele.\n\nÎn funcție de aspectul coniferului, singurul comerciant din Piața Zahana negociază cu clientul și le mai poate lăsa la preț. Iar cu siguranță, cu cât se apropie Crăciunul, valoarea unui brad natural va mai scade. Totodată, în apropierea acestei mari sărbători, pentru cei care nu au mari posibilități financiare și vor să simtă totuși miros de cetină de brad în casă, vor putea să își cumpere crenguțe de brad care sunt mult mai ieftine.\n\nParcarea magazinului de bricolaj este mult mai plină de brazi. Nu doar tăiați, având în vedere că cei care vor să aibă un brad natural în curte, pe care să îl planteze după ce trec sărbătorile de iarnă, au posibilitatea de a-l cumpăra la ghiveci.\n\nȘi dacă totuși cetățenii nu își permit să cumpere brazi naturali, aceștia mai au la dispoziție și brazii artificiali de mărimi diferite, care se pot achiziționa din mai multe magazine de cartier sau din supermarket-uri și sunt mai ieftini. Tot aici se găsesc și decorațiuni pe Crăciun, pornind de la globuri sau beteală până la instalații multicolore și diverse figurine specifice acestei perioade a iernii, prețurile lor fiind, de asemenea, pentru toate buzunarele.",
  "metadata": {
    "original_file": "Eveniment_De_Olt_0039.html"
  }
}