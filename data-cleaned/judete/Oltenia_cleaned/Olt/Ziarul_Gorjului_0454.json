{
  "title": "CJ Olt a aprobat documentația tehnică pentru reabilitarea a două corpuri de clădire de la Secția de Pneumologie Scornicești",
  "content": "CJ Olt a aprobat joi, 27 august, documentația tehnico-economică pentru izolarea termică a două corpuri de clădire ce aparțin Secției de Pneumologie Scornicești. Valoarea totală a investiției este de 2.710.126 lei. Astfel, pereții corpurilor C1 și C2 ce aparțin Secției de Pneumologie Scornicești a Spitalului Județean de Urgență Slatina vor fi termoizolați, asigurându-se astfel confortul pacienților, totodată fiind reduse și costurile de încălzire. În cadrul acestor lucrări va fi înlocuită integral învelitoarea existentă cu una din tablă.\n\nPreședintele CJ Olt, Marius Oprescu, a precizat că aceste corpuri de clădire nu au fost prinse în proiectul pe fonduri europene, valoarea investiției fiind asigurată din bugetul Consiliului Județean.\n\n„Este o lucrare de reabilitare termică a clădirilor, unul dintre corpuri a fost deja reabilitate de anul trecut, încercăm să le facem și pe celălalte două. Clădirile Secției de la Scornicești nu au fost prinse la momentul respectiv în proiectul pe fonduri europene, așa cum sunt prinse cele de la Slatina, mai puțin Corpul Central, care este din buget propriu. Așa le vom face și pe cele două, cu fonduri din bugetul propriu. Am aprobat documentația, urmează apoi procedura de licitație, proiectare-licitație”, a spus Oprescu.",
  "metadata": {
    "original_file": "Ziarul_Gorjului_0454.html"
  }
}