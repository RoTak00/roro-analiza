{
  "title": "Olt: Aproape 2.400 de persoane angajate în primele trei luni ale anului în judeţ",
  "content": "Aproape 1.400 de persoane au fost angajate în judeţul Olt în primele trei luni ale acestui an prin intermediul Agenţiei Judeţene pentru Ocuparea Forţei de Muncă (AJOFM) , a informat instituţia luni, într-un comunicat transmis AGERPRES.\n\nÎn funcţie de ocupabilitate, aproximativ jumătate dintre persoanele încadrate în muncă în primele trei luni ale acestui an fac parte din categoria celor greu sau foarte greu ocupabile, iar în privinţa nivelului de pregătire, mai mult de o treime au studii liceale.\n\n„Din totalul persoanelor ocupate până la data de 31 martie 2024, 633 au peste 45 de ani, 278 au vârsta cuprinsă între 35 şi 45 de ani, 191 au între 25 şi 35 de ani, iar 275 sunt tineri sub 25 de ani. În funcţie de rezidenţă, 625 persoane angajate în perioada de referinţă provin din mediul urban, iar 752 persoane sunt din mediul rural. Nivelul de pregătire al persoanelor pentru care a fost identificat un loc de muncă, arată că cele mai multe au studii liceale (458), urmate de cele cu studii gimnaziale (323), profesionale (285), 69 fiind cu studii universitare. Din numărul total de persoane care au fost angajate prin intermediul AJOFM Olt in primele trei luni ale anului 2024, 627 persoane fac parte din categoria celor greu sau foarte greu ocupabile”, se arată în comunicatul citat.\n\nDe la începutul anului şi până la finalul lunii martie, peste 5.400 de persoane au beneficiat de asistenţă pentru înregistrarea în evidenţele AJOFM ca şomeri, în vederea acordării indemnizaţiei de şomaj sau cuprinderii în măsuri active.\n\nÎn judeţul Olt, la finalul lunii martie erau 7.543 de şomeri, rata şomajului fiind de 5,67%.",
  "metadata": {
    "original_file": "Eveniment_De_Olt_0213.html"
  }
}