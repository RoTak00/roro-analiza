{
  "title": "Prime de activare pentru sute de olteni",
  "content": "Sute de şomeri olteni neidemnizați au beneficiat din partea Agenţiei Judeţene pentru Ocuparea Forţei de Muncă (AJOFM) Olt, în 2018, de prime de activare întrucât s-au angajat cu normă întreagă pentru o perioadă mai mare de trei luni.\n\nŞomerii neindemnizaţi, aflaţi în evidenţele AJOFM Olt, de cel puţin 30 de zile, care se angajează cu normă întreagă, beneficiază de o primă de activare de 1.000 de lei, care se acordă în două tranşe.\n\nPrima tranşă de bani, în valoare de 500 de lei, se acordă la data angajării, iar cealaltă tranşă de 500 de lei, după expirarea perioadei de trei luni de la angajare. „ În perioada 1 ianuarie-31 decembrie 2018 au fost încadrate 278 de persoane aparţinând acestei categorii ”, a precizat Elena Iordache, purtătorul de cuvânt al instituţiei.\n\nAceasta se acordă la cerere, celor care îndeplinesc cumulativ următoarele cerinţe: sunt înregistrate la AJOFM de cel puţin 30 de zile şi nu beneficiază de şomaj, s-au angajat cu normă întreagă pe o perioadă mai mare de trei luni, în ultimele 12 luni nu au lucrat la acel angajator, nu au primit primă de activare în ultimele 12 luni.\n\nPersoanele care beneficiază de prima de activare au dreptul la menţinerea acesteia şi în situaţia în care, în perioada de trei luni de la angajare, le încetează raportul de muncă sau de serviciu la primul angajator şi se încadrează, în termen de 30 de zile, la un alt angajator, în aceleaşi condiţii. Angajaţii sunt obligaţi să restituie integral sumele primite cu titlu de primă de activare, dacă raporturile de muncă sau de serviciu încetează într-o perioadă mai mică de trei luni de la data încadrării în muncă. În 2017 nu mai puțin de 747 de olteni au beneficiat de prime de activare.",
  "metadata": {
    "original_file": "Ziarul_Gorjului_0382.html"
  }
}