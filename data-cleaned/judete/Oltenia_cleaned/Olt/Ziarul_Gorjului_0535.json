{
  "title": "Amenzi de peste 150.000 de lei, în urma raziilor pe șoselele din Olt",
  "content": "Poliţiştii rutieri și polițiștii de ordine publică din cadrul IPJ Olt au derulat, în perioada 23-27 iunie, controale pe șoselele județului, fiind aplicate 577 de amenzi, în valoare totală de peste 150.000 de lei.\n\nPotrivit reprezentanților IPJ Olt, printre cei amendați au fost și 152 de bicicliști, care nu au respectat prevederile Ordonanței de Urgență a Guvernului nr. 195/2002, privind circulația pe drumurile publice, republicată, cu modificările și completările ulterioare, adică nu au purtat vestă pe timpul nopții, nu aveau bicicletele semnalizate corespunzător, nu aveau semnalizare sonoră, iar unii dintre ei consumaseră alcool.\n\nTotodată, au fost reținute 57 de permise de conducere, dintre care 30 pentru depășirea cu mai mult de 50 de km/h a vitezei maxime legale admise, 17 pentru conducerea pe drumurile publice a unui vehicul de către o persoană aflată sub influența băuturilor alcoolice (având o concentrație alcoolică mai mică de 0,40 mg/l alcool pur în aerul expirat) și 10 pentru alte abateri.\n\nAu mai fost reținute 12 certificate de înmatriculare pentru conducerea unor autovehicule având defecțiuni tehnice sau pentru neîndeplinirea unor obligații legale.\n\nDe asemenea, au fost constatate 10 infracţiuni la regimul siguranţei circulaţiei pe drumurile publice, dintre care patru pentru conducerea unui vehicul fără permis de conducere, trei pentru conducerea unui vehicul sub influența alcoolului sau a altor substanțe și trei alte infracțiuni.",
  "metadata": {
    "original_file": "Ziarul_Gorjului_0535.html"
  }
}