{
  "title": "Peste 30 de kilograme de obiecte cu conținut pirotehnic, confiscate de polițiștii BAESP Olt în urma unor controale efectuate la firme din Slatina și Caracal",
  "content": "Polițiștii Biroului Arme, Explozivi şi Substanțe Periculoase din cadrul Inspectoratului de Poliție Județean Olt au desfășurat sâmbătă, 23 decembrie, în ziua de dinaintea Ajunului Crăciunului, activități specifice în baza planului de acțiune „Pirotehnic”, pentru identificarea și sancționarea persoanelor fizice și juridice care nu respectă prevederile Legii 126 din 1995, republicată cu modificările și completările ulterioare, privind regimul materiilor explozive.\n\nAu avut loc controale la firme din Slatina si Caracal, în urma acestora fiind constatate nereguli și date patru amenzi, iar peste 30 de kilograme de obiecte de distracție au fost confiscate.\n\n„În cadrul activităților, polițiștii au efectuat controale la sediile, respectiv punctele de lucru ale societăților comerciale autorizate să desfășoare operațiuni cu articole pirotehnice, din municipiile Slatina și Caracal. Pentru neregulile constatate, privind legislația în domeniu, polițiștii au aplicat patru sancțiuni contravenționale și au confiscat 4.160 de obiecte cu conținut pirotehnic, în greutate de peste 30 de kilograme. Totodată, în perioada sărbătorilor de iarna, polițiștii desfășoară activități specifice pentru identificarea persoanelor fizice care comercializează ilicit astfel de produse”, a declarat Cosmin Lupu, purtător de cuvânt al Poliției Olt.\n\nInspectoratul de Poliție Județean Olt reamintește cetățenilor că orice operațiune cu articole pirotehnice, efectuată fără drept, constituie infracțiune și se pedepsește cu închisoare de la 3 luni la un an sau cu amendă.",
  "metadata": {
    "original_file": "Eveniment_De_Olt_0290.html"
  }
}