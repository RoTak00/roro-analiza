{
  "title": "Accident cu patru mașini, între Slătioara și Slatina",
  "content": "Patru mașini au fost implicate miercuri, 22 iunie, într-un accident rutier ce a avut loc pe Drumul Național 65 – European 574, între localitățile Slătioara și Slatina, la ieșirea de pe Podul Olt.\n\nPolițiștii din cadrul Serviciului Rutier Olt au stabilit că cele patru autoturisme au intrat în coliziune față-spate, cel mai probabil pentru că nu s-a păstrat distanța corespunzătoare.\n\nO femeie din comuna Curtișoara a ajuns la UPU Slatina, pentru îngrijiri medicale de specialitate.\n\n„Din primele verificări, polițiștii au constatat că, pe sensul de deplasare Slatina către Craiova, au intrat în coliziune față – spate, patru autoturisme.\n\nÎn urma evenimentului, o femeie, în vârstă de 50 de ani, din comuna Curtișoara, pasageră în ultimul autoturism, condus de un bărbat, în vârstă de 55 de ani, din municipiul Slatina, a necesitat îngrijiri medicale, fiind transportată la Spitalul Județean de Urgență Slatina ” , au transmis reprezentanții IPJ Olt.\n\nCei patru conducători auto au fost testați cu aparatul etilotest, rezultatele fiind negative.\n\nPolițiștii efectuează cercetări pentru stabilirea cu exactitate a împrejurărilor în care a avut loc evenimentul, fiind întocmit un dosar penal sub aspectul săvârșirii infracțiunii de vătămare corporală din culpă.",
  "metadata": {
    "original_file": "Ziarul_Gorjului_0541.html"
  }
}