{
  "title": "Focar COVID, la CN „Radu Greceanu” Slatina. Școala s-ar putea închide",
  "content": "Este focar de COVID-19 și la Colegiul Național „Radu Greceanu” Slatina, unde directoarea unității de învățământ a avut test pozitiv. Totodată, o altă profesoară este contact direct cu soțul și fiica sa, ambii fiind confirmați cu virusul SARS-COV2. Fiica acestei profesoare este elevă la CN „Radu Greceanu” Slatina.\n\nInspectorul general al ISJ Olt, Victor Iacobescu, a precizat că se discută despre închiderea unității de învățământ, iar toți elevii să facă cursuri în online. Măsura va fi aprobată în ședința Comitetului Județean pentru Situații de Urgență, ce are loc în după-amiaza zilei de miercuri, 21 octombrie.\n\n„O profesoară a fost confirmată cu COVID-19. Profesoara a avut, vineri, o singură oră la o clasă și acea clasă a intrat în online. Astăzi, a mai fost depistată o elevă la Greceanu a cărei mamă este profesoară tot la acest liceu, soțul este și el pozitiv. În cadrul Consiliului de Administrație se discută despre închiderea liceului. Va avea loc și Comitetul Județean pentru Situații de Urgență și, probabil, ne îndreptăm, spre scenariul roșu. Problema este că acea profesoară a avut ore la mai multe clase, din acest motiv se vor lua toate măsurile de siguranță. Profesoara este contact direct, ea are rezultat negativ, însă soțul și fata au teste pozitive. Am considerat că este riscul prea mare, și se va merge pe scenariul roșu, se va aproba în Comitetul Județean pentru Situații de Urgență”, a spus Iacobescu.",
  "metadata": {
    "original_file": "Ziarul_Gorjului_0122.html"
  }
}