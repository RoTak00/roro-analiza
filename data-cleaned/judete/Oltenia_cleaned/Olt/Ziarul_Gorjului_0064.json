{
  "title": "În cadrul Spitalului Slatina funcționează ”Compartimentul de chirurgie vasculară”",
  "content": "Angela Nicolae, managerul Spitalului Județean de Urgență Slatina, anunță că începând de luni, 3 aprilie 2023, în cadrul Spitalului Slatina funcționează ”Compartimentul de chirurgie vasculară” – serviciu medical nou, care va deservi întregul județ.\n\nÎncă de la deschidere, s-a prezentat un pacient, care a beneficiat de tratament de specialitate și care are evoluție favorabilă.\n\n” Compartimentul funcționează cu medic de specialitate, are 5 paturi și își desfășoară activitatea în cadrul Secției Chirurgie Generală, la etajul 2 din Pavilionul central, cu acces la cele două sectoare septic și aseptic. Pacienții beneficiază de îngrijiri specifice la nivelul sălilor de pansamente existente în cadrul Secției Chirurgie Generală, iar activitatea operatorie se desfășoară în Blocul operator Central, în sălile de operații atribuite Secției Chirurgie Generală.\n\nAsigură acoperirea unei game largi de patologii vasculare periferice (arterială, venoasă, boală aorto-iliacă, ischemie acută și critică periferică membre inferioare și superioare, patologie traumatică arterială și venoasă, abord vascular pentru hemodializa cronică, boala venoasă cronică, precum și complicații).\n\nMotivul principal care a stat la baza deciziei de a înființa noul compartiment constă în faptul că, în ultima perioadă, din ce în ce mai mulți pacienți se adresează Spitalului Județean de Urgență Slatina cu patologii vasculare periferice și erau îndrumați către către alte unități sanitare pentru diverse procedurr de chirurgie vasculară. ” transmite Angela Nicolae.",
  "metadata": {
    "original_file": "Ziarul_Gorjului_0064.html"
  }
}