{
  "title": "CAS Olt anunță prelungirea contractelor pe care instituția le are cu cei aproape 460 de furnizori de servicii medicale medicamente și dispozitive medicale din județ",
  "content": "În vederea asigurării continuității acordării serviciilor medicale medicamentelor și dispozitivelor medicale, reprezentanții Casei de Asigurări de Sănătate Olt a transmis joi, 1 februarie 2024, că a încheiat cu furnizorii de servicii medicale medicamente și dispozitive medicale acte adiționale la contractele existente pentru perioada februarie – iunie 2024. În total, s-au prelungit contractele cu aproximativ 460 de furnizori medicali din județ.\n\n„Toți medicii de familie și furnizorii de servicii medicale clinice aflați în relație contractuală cu CAS Olt au încheiat actele adiționale pentru prelungirea termenului de derulare a relațiilor contractuale. În asistența medicală primară și ambulatorie de specialitate au fost menținute pentru întreg semestrul I al acestui an valorile punctelor per capita și pe serviciu care au fost valabile în semestrul al II-lea al anului 2023, respectiv: pentru punctul per capita – 12 lei; pentru punctul pe serviciu medical în asistența medicală primară – 8 lei; pentru punctul pe serviciu medical în asistența medicală ambulatorie de specialitate – 4,5 lei”, se arată într-un comunicat remis de CAS Olt.\n\nPotrivit sursei citate, Casa de Asigurări de Sănătate Olt a încheiat pentru perioada februarie – iunie 2024 acte adiționale cu nu mai puțin de 459 de furnizori de servicii medicale, medicamente și dispozitive medicale.",
  "metadata": {
    "original_file": "Eveniment_De_Olt_0268.html"
  }
}