{
  "title": "Traseu tematic amenajat de Direcția Silvică Olt în Padurea Saru",
  "content": "Reprezentații Regiei Naționale a Pădurilor – Romsilva au anunțat la sfârșitul acestei săptămâni că angajații de la Direcția Silvică Olt au amenajat un traseu educativ în Pădurea Saru, care este administrată de Ocolul Silvic Balș.\n\nLungimea acestuia este de puțin peste un kilometru și este facil tuturor vizitatorilor, aici existând și mai multe puncte de informare de unde aceștia, scanând coduri QR, pot afla numeroase informații despre flora și fauna din pădurile administrate de cei de la Silvic.\n\n„Traseul tematic are o lungime de 1,2 kilometri, permite accesul facil al vizitatorilor, cu respectarea regulilor de vizitare, și dispune de trei puncte de informare unde vizitatorii, scanând coduri QR, pot afla numeroase informații despre flora și fauna din pădurile administrate de către Direcția Silvică Olt. Pădurea Saru are o suprafață de 444,5 hectare și a fost desemnată sit de importanță comunitară, pentru protejarea biodiversității și menținerii într-o stare de conservare favorabilă a florei spontane și faunei sălbatice”, a declarat George Vîle, purtător de cuvânt al Direcției Silvice Olt.\n\nRegia Națională a Pădurilor – Romsilva a înființat, pitrivit sursei citate, nu mai puțin de 55 de trasee educative la nivelul direcțiilor silvice din întreaga țară, acestea funcționând sub umbrela programului de educație forestieră „Descoperă secretele pădurii – Să învățăm despre păduri”, dezvoltat la nivelul direcțiilor silvice.",
  "metadata": {
    "original_file": "Eveniment_De_Olt_0281.html"
  }
}