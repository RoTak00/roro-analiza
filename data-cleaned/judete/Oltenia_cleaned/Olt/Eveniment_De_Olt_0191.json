{
  "title": "Calificate în Liga Florilor și întoarse acasă de la turneul din Iași, handbalistele de la CSM Slatina au primit flori din partea primarului Emil Moț",
  "content": "După un sezon bun pe care l-au avut în Liga a II-a, jucătoarele echipei de handbal CSM Slatina, susținută de Primărie, s-au întors acasă în după-amiaza zilei de luni, 13 mai 2024, victorioase după turneul de la Iași în urma căruia au revenit din nou în Liga națională de handbal, jucând astfel în prima ligă în sezonul 2024 – 2025. Iar printre cei care le-au așteptat în curtea Liceului cu Program Sportiv Slatina s-au numărat suporterii, membri ai familiilor lor, Emil Moț, primar al urbei, dar și Gigi Vâlceleanu, viceprimar al localității.\n\n„Dragi slătineni! Echipa noastră de handbal, CSM Slatina merită toate felicitările pentru promovarea în Liga Florilor! Alături de familie și suporteri, am sărbătorit întoarcerea campioanelor noastre acasă. Felicitări fetelor pentru această realizare remarcabilă! Slatina este mândră de voi și de performanța voastră!”, a declarat edilul Slatinei la întoarcerea acasă a handbalistelor pregătite de Attila Horvath.\n\nIar la revenirea lor pe meleaguri locale, fiecare dintre jucătoarele CSM Slatina a primit din partea primarului Emil Moț câte un buchet de flori.",
  "metadata": {
    "original_file": "Eveniment_De_Olt_0191.html"
  }
}