{
  "title": "Vârsta de pensionare, din nou schimbată: Afla rapid data exactă la care ieşi acum la pensie la termen sau anticipat",
  "content": "Casa Naţională de Pensii Publice a pus la dispoziția oamenilor o aplicație care să ajute la aflarea vârstei de pensionare la termen și anticipată, potrivit romaniatv.net.\n\nPrin urmare, publicația notează că cei interesați pot afla anul și luna în care își pot depune cererea de pensionare, dar și la ce vârstă se pot pensiona anticipat.\n\nLegislația pensiilor de stat de la noi stabilește existența a două categorii de pensii anticipate: pensia anticipată și pensia anticipată parțială. Diferența esențială dintre ele are legătură cu vechimea în muncă necesară pentru a le obține, explică site-ul Avocatnet.ro.\n\nPotrivit Legii pensiilor de stat, pensia anticipată poate fi obținută cu cel mult cinci ani înainte de împlinirea vârstei standard de pensionare, însă numai dacă este realizat un stagiu de cotizare cu minimum opt ani mai mare decât stagiul complet de cotizare.\n\nDe partea cealaltă, în cazul pensiei anticipate parțiale, aceasta se poate obține tot cu maximum cinci ani înaintea împlinirii vârstei standard de pensionare, însă este necesară doar realizarea stagiului complet de cotizare (se încadrează și cei care depășesc stagiul complet cu până la opt ani).\n\nVârsta-standard de pensionare este de 65 de ani pentru bărbați și de 63 de ani pentru femei. Stagiul minim de cotizare (adică vechimea în muncă recunoscută legal) este de 15 ani, iar stagiul complet de cotizare este de 35 de ani, ambele indiferent de sex.",
  "metadata": {
    "original_file": "Ziarul_Gorjului_0318.html"
  }
}