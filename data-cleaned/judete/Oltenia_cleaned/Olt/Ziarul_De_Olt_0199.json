{
  "title": "Florin Barbu: „Două miliarde de lei pentru fermierii afectați de secetă” | Ziarul de Olt",
  "content": "Ministrul Agriculturii și Dezvoltării Rurale, Florin Barbu, anunță aprobarea pentru plata despăgubirilor pentru calamitățile înregistrate de toți fermierii în anul agricol 2023-2024, în ședința de Guvern de miercuri, 9 octombrie 2024. \n\n „Sprijinul este de 1000 de lei pe hectar calamitat, conform proceselor verbale de constare a pagubelor. Beneficiază de acest sprijin orice fermier care a depus o cerere de plată la APIA și care deține un proces de constatare a pagubelor din care reiese că suprafața calamitată este de cel puțin 30%, indiferent dacă este persoană fizică, întreprindere individuală sau familială sau persoană juridică” , declară ministrul Barbu.\n\n„Am aprobat astăzi în Guvern plata despăgubirilor pentru calamitățile înregistrate de toți fermierii în anul agricol 2023-2024. Este pentru prima dată când despăgubirile de secetă se acordă în anul agricol în care s-au produs calamitățile. Am făcut acest lucru pentru că știm câtă nevoie au fermierii noștri de finanțare pentru a pregăti noul an agricol. Le mulțumesc tuturor colegilor din instituțiile din subordinea Ministerului Agriculturii care s-au mobilizat exemplar și au centralizat în timp record pagubele înregistrate. Aceasta este calea sigură pentru dezvoltarea agriculturii. Acest guvern demonstrează încă o dată că înțelege foarte bine dificultățile cu care se confruntă fermierii noștri și intervine la timp pentru a le oferi ajutor pentru a continua să producă românește” , transmite ministrul.",
  "metadata": {
    "original_file": "Ziarul_De_Olt_0199.html"
  }
}