{
  "title": "PSD cere PNL să fie responsabil la guvernare | Ziarul de Olt",
  "content": "Partidul Social Democrat cere Partidului Național Liberal să dea dovadă de maturitate politică și să-și asume responsabilitatea pe care o are în calitate de partid aflat la guvernare.\n\n„PSD face apel la PNL să manifeste maturitate politică și să trateze cu responsabilitate obligațiile pe care le are în calitate de partid aflat la guvernare. Indiferent de mizele și de orgoliile politice pe care le pot avea unii politicieni, un partid aflat la conducerea țării are obligația față de cetățeni de a asigura buna funcționare a statului și a guvernării.\n\nAșadar, indiferent cât de intensă este competiția electorală, partidele din Coaliția de guvernare au obligația de a menține un minim dialog pentru a putea lua deciziile executive de care are nevoie România pe parcursul acestor alegeri până la formarea unei alte majorități parlamentare și până la învestirea unui nou guvern.\n\nDeclarațiile politice care pun sub semnul întrebării capacitatea de funcționare a Guvernului pot afecta profund economia națională, încrederea investitorilor și, în ultimă instanță, viața cetățenilor. Un partid aflat la guvernare nu poate lua decizii doar pe baza calculelor electorale. Miza nu e cât de mult poate câștiga electoral PNL prin anunțul că rupe Coaliția, dar rămâne la guvernare. Miza e despre cât de mult poate pierde România, în urma unor astfel de declarații.\n\nAnunțul USR privind depunerea unei moțiuni de cenzură împotriva Guvernului arată fundătura la care duce acest joc electoral pueril. PNL ar putea fi pus în postura de a-și sancționa propriii miniștri printr-un vot în Parlament și de a provoca un blocaj total în funcționarea României. \n\n Singura cale de ieșire din această situație e ca PNL să revină la masa Coaliției și să se comporte responsabil” , se arată în comunicatul PSD Olt.",
  "metadata": {
    "original_file": "Ziarul_De_Olt_0205.html"
  }
}