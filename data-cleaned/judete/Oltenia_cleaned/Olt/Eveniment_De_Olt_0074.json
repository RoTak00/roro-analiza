{
  "title": "Cursuri de frizer, manichiurist, expert accesare fonduri europene și competențe digitale pentru șomeri, organizate în noiembrie de AJOFM Olt",
  "content": "Agenţia Judeţeană pentru Ocuparea Forţei de Muncă Olt și-a propus ca, în a penultima lună a anului 2024, noiembrie, să organizeze cinci programe de formare profesională pentru nu mai puțin de 70 de persoane din județ aflate în căutarea unui loc de muncă. După urmarea acestor cursuri, oltenii pot deveni, frizer, manichiurist sau expert accesare fonduri europene, însă pot să fie profesioniști și în ceea ce înseamnă competențele digitale.\n\n„Principalele meserii/ocupații, în funcție de numărul de participanți, pentru care se vor organiza programe de formare profesională gratuite pentru șomeri sunt frizer – 28 persoane (două cursuri), manichiurist – 14 persoane (un curs), expert accesare fonduri structurale de coeziune europene – 14 persoane (un curs) și competenţe digitale de utilizare a tehnologiei informaţiei ca instrument de învăţare şi cunoaştere – 14 persoane (un curs). Serviciile de formare profesională sunt gratuite pentru şomerii indemnizaţi şi neindemnizaţi înregistraţi în evidenţa Agenţiei Judeţene pentru Ocuparea Forţei de Muncă Olt, iar persoanele care realizează venituri pot urma aceste cursuri suportând contravaloarea lor”, transmit reprezentanții instituției.\n\nPentru detalii suplimentare, cei interesaţi de unul dintre cele cinci programe de formare profesională se pot obține la sediul AJOFM Olt din Slatina, cu sediul pe strada Crișan, nr. 31 bis, sau la numărul de telefon 0249.438.595, tasta 7.",
  "metadata": {
    "original_file": "Eveniment_De_Olt_0074.html"
  }
}