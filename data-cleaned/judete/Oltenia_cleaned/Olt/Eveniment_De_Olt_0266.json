{
  "title": "Peste 200 de controale efectuate de inspectorii de muncă în Olt, în prima lună a anului",
  "content": "Inspectorii de muncă din cadrul Inspectoratului Teritorial de Muncă Olt au continuat prima lună a anului 2024, controalele la angajatorii din județ, fiind efectuate peste 200 de verificări specifice. Concret, 207 controale au fost efectuate de inspectorii de muncă atât în domeniul relațiilor de muncă, cât și în domeniul securității și sănătății în muncă, domeniile de activitate verificate din punct de vedere al respectării legislației specifice fiind construcțiile, comerțul cu amănuntul, transportul rutier de mărfuri și persoane și agricultură. S-au constatat în total peste 200 de deficiențe, iar în urma celor mai grave s-au aplicat sancțiuni contravenționale, constând în avertismente, dar și în amenzi în cuantum de aproximativ 20.000 de lei.\n\nPotrivit ITM Olt, în urma verificărilor efectuate au fost identificate 213 deficiențe pentru care s-au dispus măsuri de remediere, iar pentru cele mai grave s-au aplicat 104 de sancțiuni, din care o sută de avertismente și patru amenzi în valoare totală de 18.000 lei.\n\nIar printre cele mai frecvente deficiențe constatate la societățile comerciale verificate se numără neplata lunară a drepturilor salariale la data înscrisă în contractul individual de muncă; neacordarea repausului saptămânal și a concediului de odihnă; neevidenţierea şi necompensarea orelor suplimentare; neacordarea și neverificarea folosirii echipamentului individual de protecție; neefectuarea controlului medical periodic.\n\nDe asemenea, în prima lună a acestui an, au fost comunicate ITM Olt și opt accidente de muncă, soldate cu șase persoane care au suferit incapacitate temporară de muncă.",
  "metadata": {
    "original_file": "Eveniment_De_Olt_0266.html"
  }
}