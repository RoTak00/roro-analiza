{
  "title": "ITM Olt, zeci de sancțiuni contravenționale aplicate luna trecută. Peste 200 de deficiențe constatate",
  "content": "Angajații Inspectoratului Teritorial de Muncă Olt au efectuat, în a noua lună a anului 2024, peste 200 de controale specifice, atât în domeniul relațiilor de muncă, cât și în domeniul securității și sănătății în muncă, domeniile de activitate verificate din punct de vedere al respectării legislației specifice fiind construcțiile, comerțul cu amănuntul, transportul rutier de mărfuri și persoane și agricultură. S-au constatat peste 200 de deficiențe pentru care au fost aplicate peste 40 de sancțiuni contravenționale.\n\n„În total, în luna septembrie, au fost efectuate 203 controale, s-au identificat 208 deficiențe pentru care s-au dispus măsuri de remediere, fiind aplicate 41 de sancțiuni, din care 34 de avertismente și șapte amenzi în valoare totală de 52.000 lei”, a declarat Bogdan Țucă, purtător de cuvânt al ITM Olt.\n\nSursa citată mai spune că, luna trecută, au fost comunicate ITM Olt și patru evenimente, soldate cu șase persoane care au suferit incapacitate temporară de muncă.\n\nCât despre cele mai frecvente deficiențe constatate de inspectorii de muncă olteni acestea au fost: neplata lunară a drepturilor salariale la data înscrisă în contractul individual de muncă; neacordarea repausului săptămânal și a concediului de odihnă; netransmiterea la termen, în Registrul General de Evidență a Salariaților, a contractelor individuale de muncă și a modificărilor acestora; neacordarea și neverificarea folosirii echipamentului individual de protecție; neefectuarea controlului medical periodic.",
  "metadata": {
    "original_file": "Eveniment_De_Olt_0091.html"
  }
}