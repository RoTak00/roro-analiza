{
  "title": "Cel mai fidel cititor, premiat de biblioteca din Caracal",
  "content": "Concursul „Cel mai fidel cititor “ organizat de Biblioteca Virgil Carianopol a avut premierea la sfârșitul săptămânii trecute. În cadrul concursului s-a urmărit dezvoltarea gustului pentru lectură și s-a adresat elevilor cu vârste cuprinse între 8 și 18 ani, care frecventează secțiile de împrumut ale bibliotecii (Adulți beletristică, Carte în limbi europene și Copii).\n\nPerioada de referință pentru calcularea numărului de cărți împrumutate a fost 1 iulie- 15 septembrie 2017, iar documentul care a stat la baza stabilirii clasamentului este fișa-contract de împrumut, unde sunt menționate numărul cărților, autorii și titlurile. Au fost luate în considerare si lecturile parcurse de copii în cadrul proiectului cultural Biblioteca de vacanță (1 iulie-31 august 2017), respectând regulamentul concursului. Cele 20 de premii au constat în cărți, obiecte de papetărie și dulciuri.",
  "metadata": {
    "original_file": "Ziarul_Gorjului_0291.html"
  }
}