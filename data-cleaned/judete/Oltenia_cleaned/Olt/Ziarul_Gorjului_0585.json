{
  "title": "VIDEO. Stagii de pregătire pentru polițiștii din cadrul IPJ Olt",
  "content": "Reprezentanții IPJ Olt au anunțat vineri că, în fiecare săptămână, 20-30 de polițiști din județ participă la stagii de pregătire fizică, autoapărare și trageri cu armamentul din dotare.\n\nServiciul de Pregătire Profesională, din cadrul Inspectoratului de Poliție Județean Olt, înființat în luna august a anului 2021, asigură, coordonează și controlează realizarea activităților de formare profesională, prin pregătirea polițiștilor din cadrul unității și evaluarea performanțelor individuale ale acestora.\n\nPregătirea fizică are loc la Pădurea Strehareți, antrenamentele se fac în sala de sport a DSTJ Olt, pentru trageri este folosit poligonul de la Școala de Poliție Slatina, iar poligonul de condus este în comuna Traian.\n\n„Săptămânal, la nivelul Inspectoratului de Poliție Județean Olt sunt programați între 20 și 30 de polițiști, care iau parte la stagii practice, constând în: ședințe de pregătire fizică și autoapărare, pregătire tactică, pregătirea în domeniul tragerilor cu armamentul din dotare, pregătirea în domeniul conducerii autovehiculelor de serviciu, atât în regim de circulație normal, cât și în regim de circulație prioritar, impus de situații deosebite. Structura este formată din ofițeri instructori și specialiști și are scopul de a instrui și forma politiștii pentru eficientizarea muncii acestora în misiunile specifice, pentru a face față provocărilor mediului operativ, la standarde de perfomanță europene. Astfel, prin activitatea Serviciului de Pregătire Profesională se construiește o poliție modernă și mai bine pregătită, pentru a acționa cu profesionalism în orice situație” , au transmis reprezentanții IPJ Olt.",
  "metadata": {
    "original_file": "Ziarul_Gorjului_0585.html"
  }
}