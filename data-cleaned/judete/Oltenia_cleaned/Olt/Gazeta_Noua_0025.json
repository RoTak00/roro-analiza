{
  "title": "Colindele au răsunat la IPJ Olt | Gazeta Nouă",
  "content": "Sărbătorile de iarnă au adus bucurie și emoție la Inspectoratul de Poliție Județean Olt, care în această săptămână a fost gazda unui eveniment deosebit: colindători din rândul elevilor de la mai multe școli din județ au pășit pragul instituției pentru a aduce vestea Nașterii Domnului.\n\nCu glasuri cristaline și suflete pline de căldură, copiii au interpretat colinde tradiționale românești, reușind să transmită spiritul autentic al Crăciunului. Polițiștii i-au întâmpinat cu bucurie și recunoștință, atmosfera fiind una încărcată de emoție și bucurie.\n\nÎn semn de apreciere pentru frumoasa lor inițiativă, colindătorii au fost răsplătiți cu mici daruri simbolice – dulciuri și sucuri – pregătite cu grijă pentru acest moment special.\n\n„ Ne bucurăm să fim parte a acestor momente care ne amintesc de frumusețea tradițiilor românești și de valorile care ne unesc ca oameni. Le mulțumim elevilor și cadrelor didactice pentru implicare și pentru că au adus spiritul Crăciunului în mijlocul nostru”, au transmis reprezentanții I.P.J. Olt.\n\nInspectoratul de Poliție Județean Olt adresează tuturor cetățenilor județului cele mai calde urări de sărbători. „Vă dorim un Crăciun fericit alături de cei dragi și multă liniște sufletească!”",
  "metadata": {
    "original_file": "Gazeta_Noua_0025.html"
  }
}