{
  "title": "Cum să-ți păstrezi concentrarea în sesiunile lungi de poker | Gazeta Nouă",
  "content": "Pokerul are și momente în care poate fi solicitant, mai ales atunci când ai sesiuni lungi. Cu cât oboseala se acumulează, cu atât îți poate fi mai greu să îți păstrezi concentrarea. Este știut faptul că abilitatea de a rămâne concentrat în toate momentele-cheie poate face diferența, așa că e bine să fii în cea mai bună formă.\n\nÎn acest joc iei câte o decizie la câteva zeci de secunde, astfel că pokerul te solicită. Ai nevoie, dincolo de deciziile pe care le iei în privința cărților tale, să fii atent și la ce fac cei din jur. Să încerci să anticipezi cărțile pe care le pot avea, în așa fel încât să fii cu un pas înaintea lor.\n\nCând spui strategie, gândire analitică și abilitatea de a citi adversarii, numitorul comun nu poate fi altul decât concentrarea. Când ai o sesiune lungă, mintea ta ar trebui să fie activă pentru a analiza cu precizie situațiile care se ivesc, să evaluezi potențialele riscuri și să faci alegerile potrivite în așa fel încât să îți crești șansele de a avea succes. În schimb, dacă nu ești concentrat, s-ar putea să iei decizii impulsive , bazate pe oboseală ori pe frustrare.\n\nÎn primul rând, asigură-te că te odihnești bine dacă știi că va urma o sesiune lungă de poker. Atunci când joci partide cash te poți ridica oricând de la masă în cazul în care ești obosit, dar dacă te înscrii la un turneu și ajungi mai departe, s-ar putea să ai o sesiune mai lungă. Nu e cazul să te îngrijorezi, oricum operatorii de online poker oferă pauze la turnee, deci vei avea timp să îți faci câteva mișcări. Însă ține cont că e mai mult decât indicat să începi un turneu doar dacă te-ai odihnit bine înainte.\n\nPauzele regulate despre care amintim pot fi folosite și pentru a-ți îmbunătăți capacitatea de concentrare. Poți să respiri adânc, să meditezi sau să te plimbi puțin, dacă ai suficient timp. Acest lucru îți va diminua stresul și îți va reîmprospăta mintea, iar apoi te vei întoarce mult mai proaspăt la masă. Nivelul tău de concentrare poate crește dacă vei face acest lucru.\n\nTehnicile de micro-recuperare sunt și ele folosite de unii jucători. Ce înseamnă ele? Poți să închizi ochii pentru un minut și să încerci să vizualizezi un peisaj liniștit, ori să practici relaxarea musculară progresivă. Studiile au demonstrat că ele îți pot reîncărca mintea cu energie. Nu ignora nici nutriția și hidratarea. E indicat să ai lângă tine, în permanență, o sticlă cu apă și să te hidratezi. Evită să consumi alcool când joci poker, deoarece capacitatea ta de concentrare poate fi afectată. Unii jucători preferă și băuturile electrolitice, în timp ce cafeaua nu este întotdeauna recomandată. De asemenea, evită mesele grele, ci mănâncă ceva mai sănătos.\n\nNu uita nici să îți setezi obiective clare, deoarece ele te vor ajuta să îți păstrezi un nivel de concentrare. Atenție: obiectivele nu trebuie să fie legate de latura financiară. În primul rând, la poker nu ai de unde să știi dinainte dacă vei câștiga sau nu, deoarece depinzi de foarte mulți factori. Tocmai de aceea, obiectivele ar trebui să fie îmbunătățirea abilităților, studierea comportamentului adversarilor ori gestionarea cu succes a unor situații care te pot afecta din punct de vedere emoțional.\n\nDacă joci poker online, asigură-te că o faci într-un mediu cât mai liniștit. E indicat să păstrezi televizorul oprit, mai ales dacă acesta este deschis pe un post TV care prezintă știri ori altceva ce te-ar putea afecta. Poți să-l ții deschis doar dacă ai pe fundal melodii care te relaxează. În același timp, e bine ca încăperea în care joci să fie cât mai ordonată.\n\nDacă ar fi dezordine, s-ar putea ca haosul din jurul tău să îți dea de gândit și să te facă să crezi că trebuie să faci curat. În privința telefonului mobil, e indicat să nu îl folosești când joci poker. Nu îți verifica notificările, nu te uita pe Instagram, Facebook sau TikTok, pentru că îți vei pierde concentrarea. Atunci când joci poker, e bine să fii cât mai serios și să gândul tău să fie doar la joc și la ceea ce ai de făcut la masă.",
  "metadata": {
    "original_file": "Gazeta_Noua_0023.html"
  }
}