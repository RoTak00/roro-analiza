{
  "title": "Cu cât mai este plătit un angajat din județul Olt. În domeniul industrie și construcții se câștigă cel mai bine",
  "content": "Salariul mediu net al unui angajat din judeţul Olt a fost de 4.526 lei în luna aprilie a acestui an şi a crescut cu 13,8% faţă de aceeaşi perioadă a anului 2023, când a fost de 3.977 lei. Însă a scăzut cu 0,6 la sută faţă de luna martie 2024, când era de 4.551 lei, potrivit cifrelor centralizate de angajații Direcţiei Regionale de Statistică. Acest lucru a făcut ca Oltul să ocupe locul 16 în clasamentul județelor ordonate descrescător, privind câştigul salarial. Cei mai mulţi bani au fost câştigați de un salariat oltean care lucrează în domeniul industrie și construcții.\n\nUn angajat din acest domeniu a avut un salariu de peste 4.800 de lei, creșterea câștigului în domeniul industrie și construcții fiind de 2,5% față de luna martie a anului în curs.\n\n„Pe sectoare ale economiei, comparativ cu luna anterioară, câştigul salarial mediu net în agricultură, silvicultură şi pescuit a scăzut cu 4,6 la sută (4.049 lei faţă de 4.244 lei), în industrie şi construcţii a crescut cu 2,5% (4.834 lei faţă de 4.716 lei), iar în sectorul servicii scăderea a fost de 2,8 la sută (4.330 lei față de 4.456 lei). Cel mai mare câştig salarial mediu net obținut în luna aprilie 2024 s-a regăsit în industrie şi construcţii, respectiv 4.834 lei”, spun statisticienii olteni.\n\nTotodată, în luna aprilie a acestui an şi efectivul salariaţilor din judeţ a fost în creştere. Numărul angajaţilor a fost de 78.336 persoane, mai mare cu 985 persoane faţă de luna aprilie a anului trecut, când numărul acestora a fost de 77.351. Din totalul salariaţilor înregistrat la nivel naţional, efectivul judeţului Olt reprezintă o pondere de 1,4%.",
  "metadata": {
    "original_file": "Eveniment_De_Olt_0157.html"
  }
}