{
  "title": "Doi profesori și o învățătoare de la Școala nr. 3 Slatina au COVID",
  "content": "UPDATE: Conducerea Școlii nr. 3 Slatina a anunțat în această seară că toți elevii din ciclul gimnazial vor desfășura cursuri online până pe 4 noiembrie, trei cadre didactice fiind confirmate cu SARS-COV2.\n\nRând pe rând, școlile din Slatina își suspendă cursurile, elevii fiind trimiși acasă, pentru a intra online cu profesorii.\n\nProbleme sunt și la Școala nr. 3 Slatina, unde doi profesori și o învățătoare au fost confirmați cu virusul SARS-COV2. Reprezentanții unității de învățământ au anunțat DSP Olt, urmând ca apoi să se întrunească Consiliul de Administrație, pentru a se stabili măsurile în următoarele două săptămâni. Se discută despre suspendarea cursurilor doar pentru ciclul gimnazial, însă măsura va fi decisă de CA de la nivelul școlii.\n\nNumărul cadrelor didactice de la Școala nr. 3 Slatina cu COVID ar putea crește, pentru că mai multe persoane așteaptă rezultatele testelor pentru depistarea virusului SARS-COV2.",
  "metadata": {
    "original_file": "Ziarul_Gorjului_0119.html"
  }
}