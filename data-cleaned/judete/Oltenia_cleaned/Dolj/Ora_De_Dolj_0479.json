{
  "title": "Nicolae Giugea: Am votat pentru confiscarea extinsă a averilor ilicite! Sunt tare curios ce va fi la Craiova când anumite dosare vor începe să iasă la iveală și multe averi vor fi luate la bani mărunți",
  "content": "Deputatul Nicolae Giugea sustine ca a votat pentru confiscarea extinsă a averilor ilicite în cazul celor condamnați pentru acte de corupție, dar are o imensa curiozitate: ce va fi la Craiova când anumite dosare vor începe să iasă la iveală și multe averi vor fi luate la bani mărunți.\n\n”Ieri am votat pentru confiscarea extinsă a averilor ilicite în cazul celor condamnați pentru acte de corupție.\n\nEste un fapt absolut normal, pentru că închisoarea nu mai sperie pe nimeni. Vedem politicieni care fac închisoare pentru corupție și apoi vin și ne dau lecții de moralitate. \n\n Votul de ieri a însemnat o modificare de Cod Penal, prin care instanța poate dispune confiscarea averii ilicite pentru persoanele care primesc o condamnare mai mare de 4 ani. Conform actului votat ieri „convingerea instanței se poate baza inclusiv pe disproporția dintre veniturile licite și averea persoanei.”\n\nConfiscarea extinsă se dispune asupra bunurilor dobândite de persoana condamnată într-o perioadă de 5 ani înainte de săvârșirea infracțiunii.\n\nSunt tare curios ce va fi la Craiova când anumite dosare vor începe să iasă la iveală și multe averi vor fi luate la bani mărunți.”",
  "metadata": {
    "original_file": "Ora_De_Dolj_0479.html"
  }
}