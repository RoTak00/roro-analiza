{
  "title": "La Craiova se deschide prima galerie privată de artă din Oltenia",
  "content": "În data de 30 mai, la Craiova se deschide prima galerie privată de artă din oraș și din regiunea Olteniei.\n\nGLORIÆ Art Gallery va fi inaugurată cu o expoziție a artistului italian Vincenzo Bianchi, curatoriată de doamna Ruxandra Demetrescu, istoric de artă și profesor universitar.Vernisajul și deschiderea galeriei vor avea loc joi, 30 mai, de la ora 18:00, în prezența artistului și a curatorului.\n\nPublicul va putea descoperi lucrările semnate de Bianchi în diverse tehnici artistice, de la pictură și grafică până la sculptură și obiect.\n\nGLORIÆ Art Gallery este un spațiu deschis și primitor, în vederea promovării artiștilor locali și naționali, tinerii creativi și studenți ai facultăților cu profil artistic. Este un loc de întâlnire, socializare și descoperire a artei care își propune să transforme atmosfera culturală locală și să repoziționeze orașul pe harta culturală națională.\n\nSituată în centrul istoric al Craiovei, galeria va găzdui evenimente în 4 săli de expoziție, un pavilion și o grădină. La etaj au fost amenajate spații dedicate unor programe de rezidență artistică, răspunzând astfel unuia dintre obiective, de a inspira noua generație de creatori și de a susține dezvoltarea mediului cultural la nivel local, național, dar și internațional. \n\n Galeria poate fi vizitata pe strada Alexandru Macedonski, nr. 49, de luni pana vineri de la 10:30 la 20:00, sambata de la 10:30 la 19:30, duminica este inchisa.",
  "metadata": {
    "original_file": "Ora_De_Dolj_0055.html"
  }
}