{
  "title": "Ford a produs 1,5 milioane de motoare Eco-Boost 1.0 litri la uzina din Craiova",
  "content": "Reprezentantii Ford România au anunțat astăzi că uzina din Craiova a atins pragul de 1,5 milioane de motoare EcoBoost 1.0 litri de la lansarea producției acestuia în 2012.\n\n„Lansarea motorului de 1.0 litri EcoBoost a reprezentat o adevărată revoluție în industria auto. Sunt foarte mândru că primul motor a ieșit de pe linia de producție în timpul mandatului meu în funcția de director al Uzinei de Motoare Craiova”, a declarat Ian Pearson, președintele Ford România.\n\nMotorul EcoBoost de 1.0 litri a adunat numeroase premii de la lansarea sa pe piață în 2012, inclusiv 11 premii internaționale la competiția IEPOTY (International Engine and Powertrain of the Year), fiind recunoscut pentru eficiența consumului de carburant și performanțele sale calitative.\n\n“Atingerea pragului de 1,5 milioane de motoare EcoBoost produse la Fabrica din Craiova reprezintă cu adevărat un moment extraordinar pentru noi, un moment de mândrie pentru întreaga echipă a Uzinei de Motoare. În prezent, lucrăm în 3-4 schimburi pentru a susține producția zilnică de peste 1.700 de motoare. La fiecare 42 de secunde, un motor este asamblat pe liniile noastre de producție de la Craiova”, a declarat Nicolae Gavrilă, Directorul Uzinei de Motoare Ford Craiova.",
  "metadata": {
    "original_file": "Ora_De_Dolj_0359.html"
  }
}