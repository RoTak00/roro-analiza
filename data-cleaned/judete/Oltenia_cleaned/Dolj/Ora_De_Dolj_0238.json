{
  "title": "Craiovenii nu mai au voie sa creasca găini, raţe, gâşte, dar si capre, oi, cai, porci si vaci",
  "content": "Craiovenii nu mai au voie să crească găini, raţe, gâşte precum şi capre, oi, cai, porci, potrivit noului regulament pentru gospodărirea oraşului.\n\nConsilierii locali au votat joi modificarea Regulamentului pentru gospodărirea oraşului prin care se interzice creşterea păsărilor şi animalelor, în cazul craiovenilor care locuiesc în zona A şi B a Craiovei.\n\nLucrurile vor fi mult mai clare și în ceea ce privește sancțiunile, după modificarea articolului 25: „Constituie contravenţie, săvârșirea oricăreia dintre următoarele fapte, de către persoane fizice și juridice, dacă nu sunt comise în astfel de condiții încât, potrivit legii penale, să fie considerate infracțiuni: creşterea animalelor şi pasărilor în municipiul Craiova; amplasarea adăposturilor pentru creşterea animalelor pe domeniul public/privat al municipiului Craiova, precum și în incinta proprietăților, fără respectarea legislaţiei în vigoare; depozitarea sau abandonarea gunoiului de grajd în spaţii deschise, în apropierea locuinţelor individuale, pe domeniul public sau privat al municipiului Craiova”, se arata in noul regulament.",
  "metadata": {
    "original_file": "Ora_De_Dolj_0238.html"
  }
}