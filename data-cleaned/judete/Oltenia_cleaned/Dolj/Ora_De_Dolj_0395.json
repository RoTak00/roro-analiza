{
  "title": "PNL Dolj: La Craiova, PSD continuă practicile comuniste de a controla procesul electoral si verifică dacă angajaţii din societăţile subordonate primăriei se prezinta la vot",
  "content": "La Craiova, PSD continuă practicile comuniste de a controla procesul electoral şi verifică dacă angajaţii din regiile şi societăţile subordonate primăriei, unităţi pe care le-a falimentat, se prezintă la vot.\n\nDelegaţii PSD din secţiile de votare deţin în mod ilegal copia listelor electorale şi bifează pe aceasta persoanele care au votat, pentru a raporta la partid cine a votat şi cine nu. Mai mult, reprezentanţii PSD îşi permit să îi şi chestioneze pe alegători cu cine au votat şi le induc acestora că trebuie să voteze „cu cine trebuie”, pentru a nu avea probleme la locul de muncă, care în Craiova nu se găseşte aşa de uşor.\n\nLe cerem reprezentanţilor PSD să renunţe la aceste practici ilegale şi inacceptabile într-un regim democratic din secolul al XXI-lea şi să respecte legea şi dreptul la opţiunea liberă în ceea ce priveşte exercitarea dreptului de vot.”",
  "metadata": {
    "original_file": "Ora_De_Dolj_0395.html"
  }
}