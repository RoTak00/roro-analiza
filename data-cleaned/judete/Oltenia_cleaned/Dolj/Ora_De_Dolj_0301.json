{
  "title": "Andrei Tudor Band și Filarmonica Oltenia concertează pe scena Teatrului de Vară",
  "content": "Craiovenii sunt invitați să asculte, vineri seara, 24 septembrie, începând cu ora 19.00, pe scena Teatrului de Vară din Parcul Romanescu, pe unul dintre cei mai mari muzicieni români – Andrei Tudor, alături de orchestra Filarmonicii Oltenia Craiova.\n\nAndrei Tudor va urca pe scena din parcul Romanescu în calitate de compozitor, dirijor și pianist, alături de bandul său și de artiștii Filarmonicii Oltenia Craiova și va încheia festivalul de jazz din acest an cu un fusion-concert Jazz & Classical Crossover , într-o locație cu o acustică excelentă – Teatrul de Vară.\n\nAlături de cunoscutul muzician Andrei Tudor, mai sunt prezenți la Craiova Paolo Profeti (saxofon alto), Daniel Pirici (chitară bas), Laurențiu Ștefan (percuție), Liviu Negru (chitară).\n\nEvenimentul din seara de vineri încheie una dintre cele mai frumoase ediții ale festivalului de jazz organizat de Filarmonica Oltenia, cu sprijinul Primăriei Craiova, dar și perioada estivală 2021 de spectacole susținute de instituțiile de cultură craiovene, pe scena din Parcul Romanescu.",
  "metadata": {
    "original_file": "Ora_De_Dolj_0301.html"
  }
}