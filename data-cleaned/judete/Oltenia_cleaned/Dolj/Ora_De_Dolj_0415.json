{
  "title": "PNL Dolj l-a ''decapitat''pe consilierul trădător",
  "content": "”Forurile de conducere ale PNL Dolj, întrunite statutar, au decis, astăzi, 18.11.2020, excluderea din partid a consilierului municipal Dan Diaconu, momit de administraţia toxică PSD-Olguţa Vasilescu să se alăture grupului de consilieri PSD. Decizia de excludere a acestuia a fost votată în unanimitate, prin vot secret, de către membrii Biroului Politic Local al PNL Craiova şi validată de către Biroul Politic Judeţean al PNL Dolj.\n\nOrganizaţia PNL Dolj condamnă gestul consilierului Dan Diaconu, care a ales să se alăture grupului PSD din Consiliul Local Craiova şi să voteze candidaţii PSD pentru funcţiile de viceprimar al Craiovei. Acesta a trădat atât aşteptările electoratului, cât şi pe cele ale colegilor liberali, demonstrând că nu are niciun respect pentru votul cetăţenilor.\n\nPNL Dolj, respectând prevederile statutare, va solicita Instituţiei Prefectului Judeţului Dolj încetarea mandatului de consilier local al lui acestuia, astfel încât într-un timp foarte scurt să refacem majoritatea PNL-USR-PLUS în Consiliul Local Craiova, aşa cum au votat craiovenii pe 27 septembrie a.c.. De asemenea, vom solicita Instituţiei Prefectului să nu acorde viza de legalitate pentru alegerea viceprimarilor, deoarece am constat că au existat grave nereguli în procesul de votare şi se impune ca acesta să fie reluat.\n\nÎn cadrul şedinţei Biroului Politic Judeţean al PNL Dolj, senatorul Mario Ovidiu Oprea a decis să se retragă din funcţia de preşedinte al PNL Craiova. Biroul Politic Judeţean al PNL Dolj, prin vot secret, l-a desemnat preşedinte al organizaţiei municipale pe consilierul local Marian Vasile.”",
  "metadata": {
    "original_file": "Ora_De_Dolj_0415.html"
  }
}