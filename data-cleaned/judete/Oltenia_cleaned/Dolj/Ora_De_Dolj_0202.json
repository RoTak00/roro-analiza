{
  "title": "Bărbat bănuit de comiterea infracţiunii de distrugere, reținut de polițiști",
  "content": "Polițiștii din cadrul Secţiei 3 Poliţie Craiova au reținut, joi, pentru 24 de ore, un bărbat de 45 de ani, din comuna Butoieşti, sat Țânțaru, judeţul Mehedinți, bănuit de comiterea infracţiunii de distrugere prin incendiere.\n\nIeri dimineaţă, poliţiştii au fost sesizaţi de un bărbat de 48 de ani, din Craiova, cu privire la faptul că, în noaptea de 09/10 august a.c., un bărbat de 45 ani, din comuna Butoiești, sat Țânțaru, judeţul Mehedinți, fost angajat în funcția de manipulant în cadrul societății comerciale pe care o administrează, din Craiova, ar fi incendiat un vestiar amplasat în incinta punctului de lucru, astfel fiind distruse în totalitate două bormașini electrice, valoarea totală a prejudiciului fiind de 5000 de lei.\n\nÎn cauză, poliţiştii au întocmit un dosar penal sub aspectul săvârşirii infracţiunii de distrugere prin incendiere, cercetările fiind continuate pentru depistarea persoanei bănuite de comiterea faptei, administrarea probatoriului şi luarea măsurilor care se impun.\n\nÎn urma activităţilor specifice desfăşurate, bărbatul a fost depistat de poliţişti la domiciliul său din comuna Butoieşti, sat Țânțaru şi condus la sediul poliţiei pentru audieri.\n\nÎn urma administrării probatoriului, cel în cauză a fost reținut, pentru 24 de ore, de polițiști fiind introdus în Centrul de Reținere și Arestare Preventivă al I.P.J. Dolj.\n\nAstăzi, bărbatul va fi prezentat Parchetului de pe lângă Judecătoria Craiova cu propunere de arestare preventivă.\n\nLa activităţi au participat şi poliţişti din cadrul Serviciului Criminalistic Dolj.",
  "metadata": {
    "original_file": "Ora_De_Dolj_0202.html"
  }
}