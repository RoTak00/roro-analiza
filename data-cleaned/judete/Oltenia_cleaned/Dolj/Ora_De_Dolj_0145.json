{
  "title": "Un echipament vital în cazul lucrărilor executate la adâncime a ajuns la Compania de Apă Oltenia",
  "content": "Un nou echipament achiziționat cu fonduri europene, în cadrul Proiectului regional de dezvoltare a infrastructurii de apă și apă uzată în județul Dolj, aflat în derulare, a ajuns la Compania de Apă Oltenia. Este vorba despre un utilaj pentru montare palplanșe metalice. Acesta a fost verificat și testat, comisia de recepție stabilind că îndeplinește parametrii stabiliți prin contract.\n\nContractul DJ-PR-04.R2 Procurare și furnizare echipamente a fost adjudecat de S.C. CTE SOLUTION – UTILAJE SPECIALIZATE S.R.L, la o valoare de 3.546.500 (fără TVA).\n\nSocietatea câștigătoare a livrat Companiei de Apă Oltenia un echipament pentru montare palplanșe metalice (compus din utilaj purtător și ciocan vibroînfigător), precum și 60 de metri liniari de palplanșe metalice. Utilajul este foarte util în cazul lucrărilor de anvergură, unde se fac săpături la mare adâncime, întrucât poate monta rapid aceste palplanșe (sisteme de sprijinire a malurilor de pământ), vitale pentru siguranța muncitorilor. \n\n Pe lângă furnizarea și testarea echipamentelor, reprezentanții firmei asigură și instruirea personalului de exploatare, asistență tehnică, întreținere și reparații în perioada de garanție, care este de 24 de luni. \n\n * \n\n Investițiile cuprinse în „Proiectul regional de dezvoltare a infrastructurii de apă și apă uzată în județul Dolj, în perioada 2014-2020” reprezintă un efort de a asigura un grad apropiat de 100% de acoperire cu servicii centralizate de apă și apă uzată în zona de operare a Companiei de Apă Oltenia, pentru îmbunătățirea condițiilor de viață a populației județului, beneficiari direcți fiind 355.405 locuitori. Acestea sunt împărțite în 22 contracte de execuție lucrări și 5 contracte de furnizare echipamente.",
  "metadata": {
    "original_file": "Ora_De_Dolj_0145.html"
  }
}