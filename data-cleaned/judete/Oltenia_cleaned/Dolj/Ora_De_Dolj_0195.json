{
  "title": "OCPI Dolj participă la prima întâlnire din cadrul campaniei de informare a cetățenilor din comunele Podari, Țuglui și Siliștea Crucii, cu ocazia începerii lucrărilor de cadastru general",
  "content": "Reprezentanții Oficiului de Cadastru și Publicitate Imobiliară (OCPI) Dolj participă astăzi, 17 octombrie 2022, la prima întâlnire din cadrul campaniei de informare a cetățenilor din comunele Podari, Țuglui și Siliștea Crucii, cu ocazia începerii lucrărilor de cadastru general. Lucrările de înregistrare sistematică a proprietăților din cele trei comune se desfășoară în cadrul Programului național de cadastru și carte funciară (PNCCF), și sunt finanțate din fonduri europene, prin Programul Operațional Regional (POR) 2014 – 2020.\n\nÎnregistrarea proprietăților în sistemul integrat de cadastru și carte funciară vizează o suprafață de 5.144 de hectare pentru comuna Podari, 3.747 de hectare pentru comuna Țuglui și 3.256 de hectare pentru comuna Siliștea Crucii, și este gratuită pentru cetățeni. Lucrările sunt finanțate prin Proiectul major – „Creșterea gradului de acoperire și incluziune a sistemului de înregistrare a proprietăților în zonele rurale din România”, al cărei beneficiar este Agenția Națională de Cadastru și Publicitate Imobiliară (ANCPI).\n\nLuni, 17 octombrie 2022, directorul O.C.P.I. Dolj, Alin Victor DUMITRESCU, șeful Biroului Înregistrare Sistematică, Ana Maria PITĂROIU, primarul localității Podari, Aurel GHEORGHIȚĂ, primarul localității Țuglui, Marin TOTOROAȚĂ, primarul localității Siliștea Crucii, Cornel PÎRVU, și reprezentanții prestatorului lucrărilor de cadastru general au participat la primul eveniment de informare a cetățenilor din cele trei comune cu privire la începerea procesului de înregistrare sistematică a proprietăților.\n\n„Continuăm seria campaniilor de informare desfășurate la nivel local privind derularea lucrărilor de înregistrare sistematică. Ne dorim ca fiecare cetățean să fie informat, să-și pregătească documentele, să cunoască etapele derulării lucrărilor. Informarea comunităților este extrem de importantă pentru buna desfășurare a acestui proces.”, a punctat Alin Victor DUMITRESCU – director O.C.P.I Dolj.\n\nÎn județul Dolj, dintre cele 31 de comune care beneficiază de finanțare europeană pentru realizarea cadastrului, două sunt finalizate (Brădești și Pielești), 11 sunt în lucru (Bistreţ, Calopăr, Cetate, Dioşti, Giurgiţa, Leu, Maglavit, Moţăţei, Poiana Mare, Rast și Teslui) iar în alte 13 comune măsurătorile vor începe în cel mai scurt timp, după organizarea întâlnirilor din cadrul campaniei de informare. Pentru celelalte cinci comune care au rămas neatribuite (Cârcea, Coțofenii din Față, Ghercești, Negoi și Robănești), ANCPI va iniția o nouă procedură de licitație.\n\nANCPI este beneficiarul Proiectului major „Creșterea gradului de acoperire și incluziune a sistemului de înregistrare a proprietăților în zonele rurale din România”, care completează obiectivul PNCCF, prin realizarea lucrărilor de cadastru pentru 5.758.314 de hectare din 660 de UAT-uri situate în zone rurale ale României. Valoarea totală a proiectului este de 312.891.155 de euro, din care 265.957.482 de euro reprezintă fonduri externe nerambursabile de la Uniunea Europeană și 46.933.673 de euro – cofinanțare de la bugetul de stat.",
  "metadata": {
    "original_file": "Ora_De_Dolj_0195.html"
  }
}