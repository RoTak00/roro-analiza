{
  "title": "ORGANIZAȚIA MUNICIPALĂ CRAIOVA A PARTIDULUI NAȚIONAL LIBERAL SOLICITĂ O DECLARAȚIE PUBLICĂ DIN CARE SĂ REZULTE O OPȚIUNE CLARĂ ÎN PRIVINȚA VICEPRIMARULUI CRAIOVEI DIN PARTEA ALIANȚEI USR-PLUS",
  "content": "In scurt timp urmează ședința de constituire a Consiliului Local al Municipiului Craiova în noua sa componență și alegerea noilor viceprimari ai Craiovei. Partidul Național Liberal și Alianța USR-PLUS la nivelul Municipiului Craiova dețin majoritatea consilierilor în urma alegerilor locale din 27 septembrie 2020.\n\nDupă cum este făcut public, Partidul Național Liberal Filiala Dolj l-a desemnat pe consilierul local Marian Vasile ca fiind opțiunea noastră pentru postul de viceprimar al Craiovei, în ședința Biroului Politic Județean din data de 15 septembrie 2020.\n\nÎn privința celuilalt viceprimar, am constatat însă cu stupoare că persoana desemnată ințial în conferința de presă susținută de Alianța USR-PLUS este deja contestată de reprezentanți ai partidului. \n\n Declarațiile contradictorii se regăsesc în presa și sunt făcute chiar de către președintele USR Dolj, Adrian Prisnel, respectiv președintele PLUS Dolj, Gabriel Păunică. Vezi publicația PUNCTOCHIT din 21 octombrie 2020, ,,Război total între șefii USR și PLUS Dolj. Miza: funcțiile de viceprimar și deputat.,,\n\nSolicităm astfel printr-un comunicat oficial numele consilierului ce trebuie susținut în această funcție din partea USR-PLUS. \n\n Este de la sine înțeles că este necesară o întâlnire a celor două grupuri de consilieri aleși ai PNL și USR-PLUS care împreună cu cei doi candidați de viceprimar să elaboreze un nou program de dezvoltare a Craiovei.\n\nCraiova are nevoie de stabilitate, de partide politice responsabile și de schimbarea unei majorități PSD nocive care face administrație după bunul plac.",
  "metadata": {
    "original_file": "Ora_De_Dolj_0467.html"
  }
}