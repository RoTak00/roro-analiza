{
  "title": "Dolj: Accident grav cu un mort si 4 răniți",
  "content": "O persoană a decedat, iar alte patru au suferit răni grave, vineri dimineața, într-un accident rutier produs pe DN 6, în afara localității Zănoaga.\n\nAccident grav pe DN6, în județul Dolj! Un șofer de 24 de ani a murit și alte patru persoane care erau cu el în mașină au ajuns în stare gravă la spital, anunta IPJ Dolj.\n\n”În noaptea de 18 august a.c., ora 03.30, poliţiştii Serviciului Rutier Dolj au fost sesizaţi cu privire la producerea unui eveniment rutier pe DN 6, în afara localității Zănoaga.\n\nPolițiștii deplasați la fața locului au constatat faptul că, un tânăr de 24 de ani, în timp ce conducea un autoturism pe DN 6, din direcția Craiova către Caracal, din cauze ce urmează a fi stabilite în urma cercetărilor, ar fi pătruns pe sensul opus de mers intrând în coliziune cu un ansamblu de vehicule(TIR) înmatriculat în Polonia, acesta din urmă luând foc.\n\nDin impact, autoturismul a fost proiectat într-o autoutilitară ce se afla staționată într-o parcare special amenajată.\n\nÎn urma evenimentului a rezultat decesul conducătorului auto de 24 de ani și rănirea a altor patru persoane ce se aflau în autoturism.\n\nÎn cauză, polițiștii au întocmit dosar penal sub aspectul săvârşirii infracţiunilor de ucidere din culpă și vătămare corporală din culpă, cercetările fiind continuate pentru stabilirea cu exactitate a împrejurărilor în care a avut loc evenimentul”, transmite IPJ Dolj.",
  "metadata": {
    "original_file": "Ora_De_Dolj_0113.html"
  }
}