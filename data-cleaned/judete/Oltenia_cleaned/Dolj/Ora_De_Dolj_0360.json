{
  "title": "Craiova: Camion plin cu moloz, confiscat de autoritati",
  "content": "Luni, 1 Martie 2021, a avut loc la sediul Primăriei Craiova, o întâlnire între instituțiile ce au competențe în problemele de mediu pe raza municipiului nostru, unde s-a stabilit, printre altele, modul în care acestea vor colabora în viitor pentru depistarea și combaterea persoanelor ce încalcă legislația mediului din România. Iată că primele rezultate nu întârzie să apară!\n\nAstăzi, 10 Martie 2021, Poliția Locală – Serviciul Circulație a identificat o camionetă cu moloz, rezultat din demolări, pe strada Nicolae Bălcescu. În urma verificărilor, agenții Poliției Locale au dispus imobilizarea acesteia și au sesizat Garda de Mediu Dolj. Inspectorii Gărzii de Mediu au verificat cantitatea, proveniența și tipul deșeurilor transportate și au cerut documente doveditoare pentru transportarea acestui tip de deșeuri. În urma verificărilor efectuate, inspectorii au dispus confiscarea camionului și sancționarea proprietarului autovehiculului cu o amendă în valoare de 15.000 lei. Camioneta a fost transportată la sediul RAT Craiova, de către un șofer angajat RAT și a fost însoțită de echipaje ale Poliției Locale. Ulterior, aceasta a fost sigilată de către Garda de Mediu.\n\nReamintim tuturor cetățenilor faptul că singurul operator desemnat pentru colectarea deșeurilor la nivelul Municipiului Craiova este SC Salubritate SRL. Persoanele care doresc să transporte către depozitul ecologic deșeuri ce nu se pot arunca, în mod uzual, la containerele amplasate pe raza municipiului sunt obligate să contacteze operatorul delegat, pentru a organiza transportul acestor deșeuri.",
  "metadata": {
    "original_file": "Ora_De_Dolj_0360.html"
  }
}