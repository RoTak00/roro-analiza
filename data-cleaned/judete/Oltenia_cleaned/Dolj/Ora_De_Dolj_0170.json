{
  "title": "Dolj: Reținuți pentru săvârșirea infracțiunilor de lovire sau alte violențe",
  "content": "Doi bărbaţi, în vârstă de 18 şi 31 de ani, din Craiova, au fost arestaţi pentru săvârșirea infracțiunilor de lovirea sau alte violențe și tulburarea ordinii și liniștii publice.\n\n”In seara zilei de 09 martie, poliţişti din cadrul Secţiei 3 Poliţie Craiova au reţinut, pentru 24 de ore, doi bărbaţi, de 18 şi 31 de ani, din municipiul Craiova, cercetaţi sub aspectul săvârșirii infracțiunilor de lovirea sau alte violențe și tulburarea ordinii și liniștii publice.\n\nÎn fapt, la data de 28 decembrie 2022, polițiștii au fost sesizați de un bărbat, de 44 de ani, din municipiul Craiova, cu privire la faptul că, în dimineaţa zilei de 27 noiembrie 2022, în timp ce se afla în incinta unei societăţi comerciale cu specific de jocuri de noroc, de pe strada Pandurilor, din municipiul Craiova, în urma unui conflict spontan, ar fi fost agresat fizic de trei bărbaţi cu vârste cuprinse între 18 şi 43 de ani, toţi din municipiul Craiova.\n\nÎn urma cercetărilor efectuate de poliţişti, în cursul zilei de ieri, au fost identificaţi doi dintre bărbaţi, cu vârstele de 18 şi 31 de ani, aceştia fiind conduşi la audieri.\n\nÎn baza probatoriului administrat, polițiștii i-au reținut pe cei doi bărbaţi, pentru 24 de ore, sub aspectul săvârșirii infracțiunilor de lovirea sau alte violențe și tulburarea ordinii și liniștii publice, fiind introduşi în Centrul de Reținere și Arestare Preventivă din cadrul Inspectoratului de Poliție Județean Dolj.\n\nAstăzi, cei în cauză vor fi prezentaţi Parchetului de pe lângă Judecătoria Craiova în vederea dispunerii unei măsuri preventive, iar pentru bărbatul de 43 de ani, vor fi formulate propuneri privative de libertate în lipsă.”",
  "metadata": {
    "original_file": "Ora_De_Dolj_0170.html"
  }
}