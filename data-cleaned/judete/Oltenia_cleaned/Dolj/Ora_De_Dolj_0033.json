{
  "title": "Accident grav in Dolj. O femeie de 49 de ani a murit!",
  "content": "O femeia de 49 de ani a decedat într-un tragic accident produs miercuri seara pe DJ 561 D, în afara localității Rast.\n\nIeri seară, ora 19.20, polițiștii din cadrul Poliției Municipiului Băilești au fost sesizați cu privire la faptul că, pe DJ 561 D, în afara localității Rast, a avut loc un accident rutier.\n\nLa fața locului s-au deplasat polițiștii care au stabilit că o tânără de 23 de ani, din comuna Rast, în timp ce conducea un autoturism pe DJ 561 D, între localităţile Rast şi Rastul Nou, din cauze ce urmează a fi stabilite în urma cercetărilor, ar fi pierdut controlul asupra direcţiei de deplasare, a lovit un cub din beton din afara părții carosabile, ulterior, din impact, răsturnându-se cu autoturismul.\n\nÎn urma evenimentului rutier, conducătoarea auto precum şi doi pasageri din autoturism, o femeie de 49 de ani şi un minor de 1 an, au necesitat îngrijiri medicale, fiind transportați la spital.\n\nConducătoarea auto a fost testată cu aparatul alcooltest, rezultatul fiind negativ. Din păcate, la spital, femeia de 49 de ani a decedat.\n\nÎn cauză, poliţiştii au întocmit dosar penal sub aspectul săvârșirii infracțiunilor de ucidere din culpă și vătămare corporală din culpă, cercetările fiind continuate pentru stabilirea cu exactitate a împrejurărilor în care s-a produs accidentul.\n\nTotodată, a fost dispusă efectuarea unei expertize medico-legale pentru stabilirea cu exactitate a cauzei decesului.",
  "metadata": {
    "original_file": "Ora_De_Dolj_0033.html"
  }
}