{
  "title": "Biblioteca AMAN: „Ziua mondială a vieții sălbatice”",
  "content": "La acțiunea ce se va desfășura pe platforma online Zoom participă elevi de clasa a X-a, de la Liceul „Voltaire” din Craiova, sub coordonarea profesoarei Adriana Udroiu.\n\nBibliotecarii vor prezenta istoricul și semnificația acestei zile, precum și importanța ocrotirii vieții sălbatice. De asemenea, participanții vor primi informații referitoare la cărțile de profil disponibile în bibliotecă.\n\nAcțiunile dedicate marcării acestei zile au rolul de a trage un semnal de alarmă privind amenințarea multor specii de faună și de floră sălbatice. Tot mai multe animale și plante au dispărut din cauza pierderii habitatelor și a exploatării excesive a resurselor.\n\nIstoria Zilei mondiale a vieții sălbatice începe pe 3 martie 1973, atunci când, la propunerea Thailandei, a fost semnată Convenția de la Washington. Documentul sublinia obiectivul protejării speciilor amenințate la nivel mondial. Cu aceeași ocazie, a fost stabilită o lista a speciilor protejate, care cuprinde aproximativ 5000 de animale și peste 28000 plante, catalogate după gradul de periclitate. România a aderat la această convenție în 1994. \n\n În decembrie 2013, Adunarea Generala a ONU a proclamat ziua de 3 martie – Ziua mondială a vieții sălbatice. Câteva luni mai târziu, în 3 martie 2014, a fost marcată prima dintre Zilele mondiale dedicate vieții sălbatice.\n\nÎn acest an, Ziua mondială a vieții sălbatice are ca temă protejarea pădurilor și a mijloacelor de trai bazate pe pădure. În acest sens, sunt promovate modele și practici de gestionare a pădurilor și a speciilor sălbatice de pădure, în măsură să asigure atât bunăstarea umană, cât și conservarea pe termen lung a pădurilor: a speciilor de faună sălbatică care locuiesc în pădure, respectiv a florei și a ecosistemelor care le susțin.",
  "metadata": {
    "original_file": "Ora_De_Dolj_0365.html"
  }
}