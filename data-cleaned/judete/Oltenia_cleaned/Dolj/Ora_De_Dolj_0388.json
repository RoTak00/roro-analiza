{
  "title": "Spitalul Clinic de Neuropsihiatrie Craiova a fost încadrat în categoria a II-a de acreditare",
  "content": "Spitalul Clinic de Neuropsihiatrie Craiova a fost încadrat în categoria a II-a de acreditare, fiind printre puținele unități sanitare din țară care au obţinut acelaşi nivel de acreditare.\n\nInvestițiile în aparatură și echipamente de specialitate, serviciile medicale de calitate, dar și condițiile de tratament oferite pacienților au făcut ca Spitalul Clinic de Neuropsihiatrie Craiova să fie inclus în topul celor mai bune spitale din țară.\n\nTotul a rezultat în urma procesului de acreditare de către Autoritatea Naţională de Management a Calităţii în Sănătate, care a avut loc în perioada 15.06 – 28.08.2020. În urma evaluării, a analizării documentelor solicitate și a vizitei la Spitalul Clinic de Neuropsihiatrie Craiova, evaluatorii Autorității Naţionale de Management a Calităţii în Sănătate au încadrat unitatea medicală craioveană în categoria a II-a de acreditare – ACREDITAT CU RECOMANDĂRI, conform Ordinului ANMCS 425/ 07.12.2020.\n\nObținerea gradului II de acreditare ANMCS este efectul muncii conjugate a Primăriei Craiova și a conducerii spitalului, care, în ultimii ani, au făcut eforturi considerabile pentru a aduce unitatea medicală la un nivel de confort și calitate a serviciilor foarte ridicat, în primul rând pentru pacienți, cât și pentru personalul care lucrează acolo.\n\nPentru obținerea unui astfel de rezultat, a fost nevoie de investiții majore în reabilitarea și dotarea saloanelor și în achiziționarea de aparatură medicală, astfel încât pacienții să aibă parte de cele mai bune tratamente.\n\nPrintre unităţile sanitare din ţară care au obţinut acelaşi nivel de acreditare se mai numără Institutul Matei Balş din Bucureşti, Spitalul Universitar de Urgenţă Militar Bucureşti și Institutul Inimii Cluj – Napoca.",
  "metadata": {
    "original_file": "Ora_De_Dolj_0388.html"
  }
}