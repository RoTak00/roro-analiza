{
  "title": "Acțiune - fulger a DIICOT Craiova: Perchezitii pentru destructurarea unor rețele de trafic de droguri, trafic de persoane și spălare de bani",
  "content": "Poliţiştii de combatere a criminalității organizate din Craiova, împreună cu un procuror D.I.I.C.O.T. – S.T. Craiova, desfăşoară 23 de percheziţii domiciliare, la membrii unui grup infracțional organizat, specializat în trafic de persoane, trafic de minori, proxenetism și spălarea banilor.\n\nÎn această dimineață, polițiștii de combatere a criminalității organizate din Craiova, împreună cu un procuror D.I.I.C.O.T. – S.T. Craiova, desfășoară o acțiune pentru destructurarea unui grup infracțional organizat, specializat în trafic de persoane, trafic de minori, proxenetism și spălarea banilor.\n\nÎn cadrul acțiunii, vor fi puse în aplicare 23 de mandate de percheziție domiciliară, în județele Dolj, Gorj, Olt, Sibiu, Vâlcea, Brașov, Giurgiu și Ilfov, la locuințele unor persoane bănuite de comiterea infracțiunilor.\n\nDin cercetările efectuate a rezultat faptul că, începând cu anul 2014 şi până în prezent, membrii unui grup infracțional organizat ar fi avut preocupări infracționale privind racolarea, transportul şi exploatarea sexuală a mai multe minore şi tinere, în Germania, Marea Britanie şi Austria.\n\nVor fi puse în executare 18 mandate de aducere, persoanele depistate urmând a fi conduse la sediul B.C.C.O. Craiova și la D.I.I.C.O.T. – S.T. Craiova.\n\nAcțiunea a beneficiat de sprijinul polițiștilor Direcției de Combatere a Criminialității Organizate și al luptătorilor Serviciului pentru Intervenții și Acțiuni Speciale din cadrul I.G.P.R.\n\nLa percheziţii, participă polițiști de la combaterea criminalității organizate din Brașov, Olt, Gorj, Sibiu, Vâlcea, Giurgiu, polițiști de la acțiuni speciale din cadrul I.P.J. Dolj, I.P.J. Olt, I.P.J Giurgiu, precum şi jandarmi.",
  "metadata": {
    "original_file": "Ora_De_Dolj_0436.html"
  }
}