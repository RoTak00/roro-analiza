{
  "title": "Piese romane din categoria Tezaur, descoperite în Gorj!",
  "content": "Un număr de 15 piese metalice de origine romană, de sec. II-III d. Hr., din categoria Tezaur, au fost descoperite cu detectoarele de metale, într-o pădure din comuna Godinești, de doi „căutători de comori” din Gorj. \n\n ,,Zece dintre piese au fost descoperite de către Georgiana Baltag din Motru, care ieșise la detecție împreună cu soțul său. \n\n Celelalte cinci piese au fost detectate tot atunci, în același loc, de către colegul lor cu care obișnuiesc să iasă în teren, Ion Spătaru, din comuna Cătunele. \n\n Piesele arheologice au fost predate ieri, la Muzeul Județean Gorj „Alexandru Ștefulescu”, urmând să fie restaurate. \n\n Sunt piese romane mobile, de sec. II-III d. Hr., din categoria juridică Tezaur, din Patrimoniul Cultural Național. \n\n Este vorba despre monede și piese de harnașament”, a declarat dr. Dumitru Hortopan, directorul Muzeului Județean Gorj „Alexandru Ștefulescu”. \n\n M.C.H.",
  "metadata": {
    "original_file": "Gorjeanul_0473.html"
  }
}