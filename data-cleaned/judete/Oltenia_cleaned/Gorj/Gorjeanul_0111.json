{
  "title": "Cum a scăpat un șofer de o amendă de 870 de lei",
  "content": "Un şofer din Gorj a reuşit să obţină anularea procesului-verbal prin care a fost amendat cu 870 de lei şi i s-a suspendat permisul de conducere pentru 60 de zile. Motivul: nu ar fi acordat prioritate unui pieton.\n\nIncidentul s-a petrecut în decembrie 2023, pe o trecere de pietoni din centrul municipiului Târgu Jiu. Șoferul a respins acuzațiile poliției, susținând că nu a încălcat regulile de circulație, și a decis să se adreseze instanței de judecată. \n\n Magistrații au analizat înregistrările video radar şi i-au dat dreptate șoferului. „Din vizionarea înregistrării video nu rezultă fapta reținută în sarcina petentului. Astfel, la momentul la care petentul a trecut de trecerea de pietoni, nu se observă că ar fi angajați pietoni în traversarea trecerii pentru pietoni, pe sensul acestuia de deplasare, ci ulterior, la momentul în care petentul a trecut de segmentul de drum, în care este amenajată trecerea de pietoni, se angajează un pieton în traversare. Pe cale de consecință, în cauză nu putem discuta de o neacordare a priorității de trecere”, a motivat instanța. \n\n Judecătoria Târgu Jiu a admis astfel plângerea bărbatului și a dispus anularea procesului-verbal de sancționare. „Anulează procesul-verbal de contravenţie şi înlătură amenda contravențională și sancţiunea complementară a suspendării exercitării dreptului de a conduce pentru o perioadă 60 de zile”, a decis instanța, luna trecută. \n\n Decizia nu este însă definitivă. \n\n I.I.",
  "metadata": {
    "original_file": "Gorjeanul_0111.html"
  }
}