{
  "title": "ACŢIUNI PENTRU COMBATEREA ACTIVITĂŢILOR ILICITE ÎN DOMENIUL DREPTURILOR DE PROPRIETATE INDUSTRIALĂ 7 INFRACŢIUNI CONSTATATE DE POLIŢIŞTII DE LA ECONOMIC - Accent In Gorj",
  "content": "În perioada 05 – 06 decembrie a.c., poliţiştii Serviciului de Investigare a Criminalităţii Economice din cadrul Inspectoratului de Poliţie Judeţean Dolj au desfăşurat, în municipiul Craiova, mai multe acţiuni pentru combaterea activităţilor ilicite ce se comit în domeniul drepturilor de proprietate industrială.\n\nÎn cadrul acţiunii, poliţiştii de la economic au verificat 20 de societăţi comerciale.\n\nÎn urma activităţilor desfăşurate, poliţiştii au constatat 7 infracţiuni prevăzute de Legea nr. 84/1998 privind mărcile şi indicaţiile geografice şi au aplicat 3 sancţiuni contravenţionale, în valoare de 17.000 de lei.\n\nTotodată, au fost indisponibilizate peste 600 de articole de îmbrăcăminte şi jucării, valoarea bunurilor fiind de peste 101.000 de lei şi confiscată suma de 797 de lei.\n\nCu ocazia verificărilor efectuate la punctul de lucru al unui agent economic din municipiul Craiova, poliţiştii au descoperit, expuse spre comercializare, 329 seturi de jucării purtând însemnele și inscripțiile unor mărci înregistrate, pentru care nu s-au prezentat documente de originalitate sau autenticitate.\n\nProdusele au fost ridicate de poliţişti în vederea continuarii cercetărilor, în cauză fiind întocmit dosar penal, sub aspectul savârşirii infracţiunii de punerea în circulaţie a unui produs purtând o marcă identică sau similară cu o marcă înregistrată pentru produse identice ori similare.\n\nDe asemenea, a fost identificată şi confiscată suma de 567 de lei, provenită din încasările realizate ca urmare a activităţilor comerciale, care nu a putut fi justificată, agentul economic fiind sancţionat conform OUG 28/1999, cu amendă în valoare de 12.000 de lei.",
  "metadata": {
    "original_file": "Accent_De_gorj_0226.html"
  }
}