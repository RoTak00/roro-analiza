{
  "title": "Hidrocentralele de pe Jiu așteaptă avizul de mediu",
  "content": "* Hotărâre de Guvern pentru declanșarea procedurilor de expropriere \n\n * Dezbateri publice în această săptămână\n\nÎn cadrul ședinței de Guvern de joi a fost emisă hotărârea care prevede aprobarea amplasamentului și declanșarea procedurilor de expropiere a proprietăților private și publice în vederea racordării la Sistemul Energetic Național a Centralei Hidroelectrice Dumitra și a Microhidrocentralei Livezeni. \n\n Anunțul vine de la secretarul de stat în Ministerul Energiei, Marius Negru: ,,Acest pas este unul foarte important pentru punerea în funcțiune a centralei Dumitra. Toate demersurile inițiate de către mine, colegii de la minister și Hidroelectrica continuă fără ezitare!”, spune acesta. Dezbaterile publice privind eliberarea acordului de mediu pentru acest proiect vor avea loc în această săptămână, urmând să fie emis într-un timp cât mai scurt. În baza autorizațiile de construire eliberate de către Consiliile Județene Gorj și Hunedoara, ,,lucrările vor fi reluate cât de curând”, a mai spus secretarul de stat. \n\n M.C.H.",
  "metadata": {
    "original_file": "Gorjeanul_0385.html"
  }
}