{
  "title": "Doi minori din Cărbunești și Țânțăreni au ajuns la spital cu arsuri cauzate de folosirea petardelor",
  "content": "În ciuda avertismentelor și a recomandărilor oferite de către polițiști, jandarmi și pompieri în perioada premergătoare sărbătorilor de iarnă, la acest sfârșit de an, doi minori au avut nevoie de îngrijiri medicale de specialitate, după folosirea necorespunzătoare a petardelor și artificiilor.\n\nAstfel, la data de 1 ianuarie a.c., polițiști din cadrul Secției 6 Poliţie Rurală Târgu Cărbunești au fost sesizaţi cu privire la faptul că la spitalul din municipiul Craiova, județul Dolj, s-a prezentat un minor, victimă a unui incident cu petarde.\n\nDin primele verificări efectuate de polițiști a reieșit faptul că în seara de 31.12.2024, un minor de 14 ani, din comuna Țânțăreni, ar fi găsit pe stradă o petardă, pe care a aprins-o din curiozitate, aceasta pocnind în apropiere de fața sa.\n\nA doua zi, minorul a fost transportat la spital, de către membrii familiei, unde i-au fost acordate îngrijiri medicale de specialitate, acesta având o iritație la nivelul ochilor.\n\nDe asemenea, la data de 2 ianuarie a.c., polițiști din cadrul Poliției Orașului Târgu Cărbunești s-au sesizat cu privire la faptul că, în ziua precedentă, la Spitalul Nr.1 Craiova s-a prezentat un minor de 11 ani, din localitate, care prezenta arsuri la mâna dreaptă, provocate în urma exploziei unui articol pirotehnic.\n\nLa data de 1 ianuarie a.c., minorul a fost transportat la spital, de către membrii familiei, unde i-au fost acordate îngrijiri medicale, acesta având ca diagnostic arsuri de gradul I/ II la mâna dreaptă și în regiunea radio-carpiană dreaptă.\n\nÎn ambele cauze s-a întocmit dosare penale sub aspectul săvârşirii infracţiunii de vătămare corporală din culpă.",
  "metadata": {
    "original_file": "Gorjeanul_0120.html"
  }
}