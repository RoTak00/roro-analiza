{
  "title": "IPJ Dolj: Fraudă la vot, cu urna mobilă! - Accent In Gorj",
  "content": "Poliţişti din cadrul Secției nr.6 Poliţie Rurală Giubega s-au sesizat cu privire la faptul că, în timpul folosirii urnei mobile de la secția de votare nr. 433 Perișor, mai mulți cetățeni au votat de două ori.\n\nÎn urma verificărilor efectuate de polițiști s-a constatat faptul că, membrii comisiei de votare cu urna specială, un bărbat în vârstă de 48 de ani, din comuna Radovan, respectiv o femeie în vârstă de 59 de ani, din comuna Perișor, ar fi înmânat câte două buletine de vot (două pentru Senat și două pentru Camera Deputaților) către aproximativ 10 persoane din comuna Perișor, buletinele de vot fiind împerecheate unul în altul.\n\nÎn momentul în care unul dintre votanți a realizat că a primit patru buletine de vot și a restituit două, a fost întrerupt procesul de votare cu urna mobilă, fiind informat Biroul Electoral Județean.\n\nÎn cauză, a fost întocmit dosar penal sub aspectul săvârșirii infracțiunii de fraudă la vot, cercetările fiind continuate pentru stabilirea cu exactitate a împrejurărilor în care au avut loc evenimentele, urmând ca la definitivare să fie propusă soluție prin unitatea de parchet competentă.",
  "metadata": {
    "original_file": "Accent_De_gorj_0286.html"
  }
}