{
  "title": "Câți pacienți au beneficiat de consultații în Ambulatoriul Integrat al Spitalului Județean",
  "content": "Peste o sută de mii de pacienți au beneficiat, anul trecut, de consultații în Ambulatoriul Integrat al Spitalului Județean de Urgență Târgu Jiu, unde sunt oferite servicii în multiple specialități medicale. Consultațiile sunt gratuite pentru pacienții cu bilet de trimitere de la medicul de familie.\n\nÎn Ambulatoriul Spitalului Județean funcționează cabinete în următoarele specialități: alergologie, cardiologie, chirurgie, dermatovenerologie, diabet zaharat, nutriție și boli metabolice, endocrinologie, gastroenterologie, obstetrică-ginecologie, medicină internă, laborator analize medicale, laborator explorări funcționale, medicina muncii, medicină sportivă, nefrologie, neurologie, O.R.L., oftalmologie, oncologie, ortopedie-traumatologie, planificare familială, pediatrie, psihiatrie, psihologie, neuropsihiatrie pediatrică, recuperare medicină fizică și balneologie și urologie. \n\n „În cursul anului 2024, un număr de 111.622 de pacienți au beneficiat de consultații în Ambulatoriul Integrat al Spitalului Județean de Urgență Târgu Jiu. Fiecare pacient este important pentru noi, iar echipa noastră de profesioniști este dedicată să vă ofere cele mai bune îngrijiri”, au anunțat reprezentanții spitalului. \n\n Pacienții care doresc să se programeze pentru o consultație medicală, fie pe bază de bilet de trimitere de la medicul de familie sau medicul specialist, fie contracost, pot suna la numărul de telefon 0741/151.346 sau pot veni direct în policlinică, unde registratorul medical va efectua programarea. La majoritatea cabinetelor, programările se fac într-un timp cât mai scurt, în funcție de disponibilitate. \n\n Programul medicilor care activează în cabinetele din policlinică poate fi consultat pe site-ul Spitalului Județean. \n\n I.I.",
  "metadata": {
    "original_file": "Gorjeanul_0026.html"
  }
}