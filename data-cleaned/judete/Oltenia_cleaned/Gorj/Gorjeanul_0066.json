{
  "title": "Bonificație pentru rovinărenii care achită taxele și impozitele locale",
  "content": "Conducerea Primăriei Rovinari anunță locuitorii, precum și firmele care activează pe raza orașului de faptul că dacă își achită dările la bugetul local până la finele lunii martie vor avea parte de o bonificație de 10 procente din valoarea taxelor și impozitelor locale.\n\n,,Având în vedere prevederile HCL Rovinari nr. 242/28.11.2024, prin care a fost aprobată acordarea unei bonificații de 10%, persoanele fizice și juridice care achită integral impozitele/taxele pe clădiri, terenuri și mijloace de transport, până la 31 martie 2025, vor putea beneficia de o bonificație în cuantum de 10%. Prin plata cu anticipație se înțelege stingerea obligațiilor de plată a impozitului datorat aceluiași buget local în anul fiscal 2025, până la data de 31 martie 2025 inclusiv. \n\n Această facilitate fiscală încurajează și susține contribuabilii să își îndeplinească obligațiile fiscale datorate bugetului local. Pentru a evita aglomerația care se poate crea la casieria unității Primăriei orașului Rovinari, contribuabilii au la dispoziție mai multe modalități de plată online, respectiv: plata prin intermediul platformei www.ghiseul.ro (Sistemul Național Electronic de Plată Online cu cardul bancar); plata cu ordin de plată (se poate face prin banca unde contribuabilul are cont deschis). \n\n Mai multe informații se pot obține la Biroul ITL din cadrul Primăriei orașului Rovinari, str. Florilor Nr.2, et.1 sau la numărul de telefon 0253.371.095 – interior 106 – persoane fizice; interior 107 – persoane juridice”, au informat reprezentanții Primăriei Rovinari. \n\n Izabella Molnar",
  "metadata": {
    "original_file": "Gorjeanul_0066.html"
  }
}