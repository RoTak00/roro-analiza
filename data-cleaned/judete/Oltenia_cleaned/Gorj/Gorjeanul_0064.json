{
  "title": "Opt candidați pentru un post la stat. Note mici!",
  "content": "Nu mai puțin de 11 candidați s-au înscris la concursul organizat de Consiliul Județean Gorj pentru ocuparea unui post vacant de inspector de specialitate, gradul profesional debutant. Dosarul unui candidat a fost însă respins din cauza nerespectării condițiilor de studii, fiind necesar ca acesta să fi absolvit studii universitare de licență în domeniul științelor sociale, cu specializări în științe juridice, administrative sau științe ale comunicării. \n\n La proba scrisă ce a avut loc miercuri, 15 ianuarie, s-au prezentat doar opt candidați. Cel mai mare punctaj obținut a fost de 77,50 puncte. Alți doi candidați au trecut pragul de 50 de puncte, cu scoruri de 75,25 și 62,50 de puncte, aceștia urmând să participe la proba de interviu, programată pentru 21 ianuarie. \n\n Un candidat a dat pur și simplu foaia goală de examen, obținând nota ZERO! Un candidat a fost notat cu doar 4 puncte din 100, în timp ce alții au obținut scoruri extrem de mici: 16,75, 18,25 și respectiv 21,25 de puncte. Aceste „performanțe” vorbesc de la sine despre gradul de nepregătire al celor care au ales să se prezinte la concurs pentru a ocupa o funcție importantă în administrația publică. \n\n Postul este vacant la Compartimentul monitorizarea procedurilor administrative, managementul documentelor și secretariat ATOP al Direcției juridice, dezvoltarea capacității administrative, achiziții publice și patrimoniu din cadrul aparatului de specialitate al Consiliului Județean Gorj. \n\n I.I.",
  "metadata": {
    "original_file": "Gorjeanul_0064.html"
  }
}