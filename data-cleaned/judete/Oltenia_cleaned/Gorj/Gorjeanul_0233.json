{
  "title": "Falsul avocat care racola minori în scopuri sexuale, lăsat în libertate de magistrații gorjeni",
  "content": "După ce săptămâna trecută, magistrații Judecătoriei Motru au prelungit starea de arest preventiv pentru un bărbat din Cătunele, acuzat de viol și racolare de minori în scopuri sexuale, în urmă cu două zile, judecătorii de la Tribunalul Gorj au decis plasarea individului în arest la domiciliu.\n\nGheorghe Mogoșanu, un gorjean de 62 de ani din comuna Cătunele, care se afla de mai multe luni închis în Penitenciarul Craiova a scăpat din spatele gratiilor, grație unei decizii favorabile emisă, marți, 3 decembrie, de magistrații de la Tribunalul Gorj. Aceștia din urmă au desființat sentința pronunțată săptămâna trecută de colegii lor de la Judecătoria Motru care dispuseseră ca bărbatul să fie judecat în continuare în stare de arest preventiv. \n\n ,,(…) menţine starea de arest a inculpatului, urmând ca legalitatea şi temeinicia măsurii să fie verificată înainte de expirarea termenului de 60 de zile prevăzut de lege, respectiv înainte de data de 23.01.2025, inclusiv. Respinge cererea de revocare a măsurii arestării preventive. Respinge cererea de înlocuire a măsurii arestării preventive cu măsura arestului la domiciliu sau cu măsura controlului judiciar pe cauţiune sau control judiciar”, a stabilit instanța de la Motru în data de 26 noiembrie. La o săptămână distanță de la această decizie, care de altfel a fost atacată de inculpat, judecătorii de la Tribunalul Gorj au decis, în urmă cu două zile, ca Mogoșanu să fie eliberat din Penitenciarul Craiova, acolo unde era încarcerat din primăvara acestui an, și să fie plasat în arest la domiciliu: ,,Admite contestația formulată de contestatorul inculpat Mogoșanu Gheorghe. Desființează încheierea nr.19/25.11.2024 a Judecătoriei Motru și, rejudecând înlocuieşte măsura arestării preventive dispusă faţă de inculpat cu măsura preventivă a arestului la domiciliu, pe o durată de 30 de zile, începând de astăzi, 03.12.2024. În baza art. 221 alin. (1) C.pr.pen. impune inculpatului obligaţia de a nu părăsi imobilul situat în …., fără permisiunea organului judiciar care a dispus măsura sau în faţa căruia se află cauza. (…) Dispune punerea de îndată în libertate a inculpatului, în prezent reținut în Penitenciarul Craiova de sub puterea mandatului de arestare preventivă nr. 4/UP din 09.04.2024 emis de judecătorul de drepturi și libertăți din cadrul Judecătoriei Motru”. Sentința este definitivă.\n\nCe acuzații îi sunt aduse \n\n Sexagenarul din comuna Cătunele s-a pretins a fi avocat și s-a apropiat de-a lungul timpului de mai multe femei spre obținerea de favoruri. Ulterior, oamenii legii au aflat că Gheorghe Mogoșanu a ademenit o adolescentă de 14 ani pe care a violat-o. Acesta a chemat-o pe minoră la domiciliul său, sub pretextul de a-i oferi meditații școlare. Bărbatul a recurs și la șantaj după ce a fotografiat-o pe adolescentă în ipostaze indecente. \n\n „La data de 25 februarie 2024, polițiștii gorjeni au fost sesizați prin plângere, de o femeie, în vârstă de 20 de ani, din Motru, cu privire la faptul că ar fi fost șantajată de un bărbat, de 62 de ani, sub amenințarea că ar efectua demersuri judiciare împotriva acesteia, pentru a pierde custodia celor doi copii minori, sau va fi obligată la plata unor despăgubiri, ori va formula plângeri penale împotriva sa, dacă nu va accepta o relație amoroasă cu acesta. Din cercetări, a reieșit faptul că bărbatul pretindea faptul că este de profesie avocat, folosindu-se de această calitate pentru a se apropia de diverse persoane, în preponderent femei, în scopul obținerii de foloase patrimoniale sau nepatrimoniale. În urma cercetărilor efectuate de polițiști din cadrul Serviciului de Investigații Criminale Gorj, au rezultat indicii cu privire la săvârșirea altor fapte de natură penală, în continuare fiind extinsă urmărirea penală pentru infracțiunile de racolarea minorilor în scopuri sexuale, viol săvârșit asupra unui minor în formă continuată și violarea vieții private. În fapt, în perioada octombrie 2023-februarie 2024, bărbatul ar fi constrâns o tânără, de 20 de ani, din Motru, în mod repetat, să întrețină raporturi sexuale cu acesta, prin amenințări cu demersuri judiciare în instanță, ori alte demersuri în defavoarea ei, de natură a pierde custodia copiilor. În perioada 27.10.2023-06.04.2024, bărbatul, profitând de relația de încredere construită între el și o minoră în vârstă de 14 ani, cunoscând vârsta acesteia, ar fi întreținut relații sexuale cu aceasta în mod repetat, invitând-o la domiciliul său, sub pretextul oferirii de meditații școlare. În același context, la datele de 13 și 19 februarie 2024, bărbatul ar fi fotografiat minora în ipostaze indecente, în timp ce se afla la locuința acestuia. În urma probatoriului administrat în cauză, la data de 8 aprilie 2024, față de bărbatul bănuit de săvârșirea infracțiunilor de șantaj, racolarea minorilor în scopuri sexuale, viol săvârșit asupra unui minor în formă continuată și violarea vieții private, polițiștii din cadrul Serviciului de Investigații Criminale au luat măsura reținerii pentru 24 de ore, fiind introdus în Centrul de Reținere și Arestare Preventivă al Inspectoratului de Poliție Județean Gorj”, anunțaseră, în urmă cu două luni, reprezentanții IPJ gorj. Ulterior reținerii, față de acesta, judecătorul a dispus măsura arestării preventive pentru 30 de zile, măsură prelungită succesiv până în prezent. \n\n Izabella Molnar",
  "metadata": {
    "original_file": "Gorjeanul_0233.html"
  }
}