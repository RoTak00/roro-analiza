{
  "title": "Cadouri pentru copiii din centrele DGASPC Gorj",
  "content": "Direcția Generală de Asistență Socială și Protecția Copilului (DGASPC) Gorj a primit o nouă sponsorizare generoasă din partea Fundației ”Raza Aurie”, reprezentată de familia Ilinca Ilie și Monica, însumând 46.000 de lei, sumă care face posibilă pregătirea a sute de pachete pentru copiii aflați în grija instituției noastre. Fundația ”Raza Aurie” este un sponsor cu tradiție al DGASPC Gorj și, în pragul sărbătorilor de iarnă, vine din nou în sprijinul copiilor din sistemul de protecție specială și al celor din medii defavorizate. Această inițiativă de bun augur, desfășurată în spiritul sărbătorilor, aduce zâmbete pe chipurile a sute de copii.\n\nDatorită sponsorizării în valoare de 46.000 lei, primită de la Fundația ”Raza Aurie”, sunt pregătite pachete pline de daruri atent alese, constând în: dulciuri, sucuri, produse alimentare de bază, dar și produse sanitare, de igienă, sau chiar electrocasnice. „Această sponsorizare reprezintă mai mult decât un sprijin material; este o dovadă a solidarității și a grijii față de cei mici. Mulțumim familiei Ilinca Ilie și Monica, pentru generozitate și implicare! Distribuirea cadourilor va avea loc în perioada imediat următoare, prin grija și implicarea directă a specialiștilor Direcției Generale de Asistență Socială și Protecția Copilului Gorj, dar și prin organizarea unor evenimente specifice sărbătorilor de iarnă, care se vor desfășura în toate serviciile sociale subordonate Direcției. Prin acest gest de suflet, Fundația ”Raza Aurie” demonstrează încă o dată importanța colaborării dintre sectorul privat și instituțiile publice, în sprijinul comunității. Ne onorează buna colaborare pe care o avem cu reprezentanții fundației și sperăm să ne fie aproape și în viitor”, este mesajul transmis de conducerea DGASPC Gorj.",
  "metadata": {
    "original_file": "Gorjeanul_0264.html"
  }
}