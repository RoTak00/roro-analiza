{
  "title": "Dotări de aproape 1 milion de lei pentru școlile din Polovragi",
  "content": "Unitățile de învățământ din comuna Polovragi vor beneficia de mobilier nou, echipamente digitale și materiale didactice, printr-un proiect finanțat din fonduri europene. Investiția totală se ridică la aproape un milion de lei. \n\n Primarul Gheorghe Epure a anunțat că proiectul „Dotarea cu mobilier, materiale didactice și echipamente digitale a unităților de învățământ preuniversitar în comuna Polovragi” este finanțat prin PNRR, având o valoare de 959.910,64 lei, inclusiv TVA. \n\n „Pentru laboratorul de informatică au fost achiziționate 22 de laptopuri, imprimantă multifuncțională, scaner portabil, sistem de sunet, display interactiv, soft interactiv monoblok, cameră de conferință. Zece săli de clasă au fost dotate cu: mobilier (catedre, dulapuri, bănci, scaune, laptopuri, imprimante, sisteme de sunet, camere de conferință, table interactive), iar laboratorul de științe beneficiază de mese multifuncționale de laborator, scaune ergonomice, catedră, scaun profesor, masă pentru echipamente audiovizuale, dulapuri pentru depozitare materiale didactice. Urmează dotarea sălilor de clasă cu materiale didactice și materiale sportive, dotarea laboratoarelor de științe: fizică, chimie și biologie”, potrivit primarului din Polovragi. \n\n I.I.",
  "metadata": {
    "original_file": "Gorjeanul_0062.html"
  }
}