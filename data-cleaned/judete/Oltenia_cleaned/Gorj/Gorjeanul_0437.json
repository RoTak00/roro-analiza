{
  "title": "Primarul care a câștigat alegerile la două voturi diferență depune jurământul",
  "content": "Augustin Radu Bîrdăcel, primarul ales al comunei Căpreni, va fi învestit astăzi în funcție. Acesta a reușit, la doar două voturi diferență, să-l învingă pe cel mai vechi primar din Gorj, aflat în funcție de mai bine de trei decenii. \n\n „Am deosebita plăcere de a vă invita să luați parte la un moment istoric pentru comunitatea noastră – ceremonia oficială de învestire a primarului comunei Căpreni și depunerea jurământului de către consilierii locali. Evenimentul va avea loc joi, 24 octombrie 2024, la ora 11:30, în cadrul Primăriei Căpreni. \n\n În această zi specială, voi prelua cu onoare și responsabilitate mandatul de primar, un angajament ferm de a servi cu devotament și respect interesele fiecărui locuitor al comunei noastre. \n\n Vă invit să fiți alături de mine în acest moment de sărbătoare, care marchează începutul unui nou drum pentru Căpreni!”, a transmis Radu Bîrdăcel, fostul manager zonal pe sud-vestul României al fast-foodului Spartan. El a câștigat mandatul din partea AUR. \n\n I.I.",
  "metadata": {
    "original_file": "Gorjeanul_0437.html"
  }
}