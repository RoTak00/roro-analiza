{
  "title": "Cosmin Popescu: Ne așteaptă un mandat dificil",
  "content": "Noii consilieri judeţeni din Gorj au depus, luni, jurământul, alături de preşedintele Cosmin Popescu, reales în funcţie. Acesta a preluat oficial cel de-al treilea mandat, câştigat din partea PSD, partid care a obţinut şi majoritatea simplă în forul administrativ. \n\n Din 31 de consilieri județeni, doar 24 au mandatele validate și au depus jurământul. \n\n Cosmin Popescu a transmis un mesaj gorjenilor, afirmând că următorii patru ani vor fi dificili. „Vreau să mulțumesc gorjenilor pentru votul de încredere acordat. (…) Ne așteaptă un mandat dificil, calat pe schimbarea și regândirea economică a județului Gorj. Degeaba aducem fonduri externe pentru a face drumuri, apă-canal, infrastructură de gaz, dacă nu reușim în acești patru ani de zile, împreună cu parlamentarii de Gorj care vor fi aleși la 1 decembrie, să reconfigurăm situația economică a județului. Eu și echipa din Consiliul Județean, împreună cu fostul Consiliu Județean, am pus bazele și temelia a 534 de milioane de euro care trebuie să vină în Gorj pentru a dezvolta economic județul. Nu trebuie să ne oprim aici! Trebuie să acționăm în continuare, Guvernul ne-a înțeles și ne va înțelege că avem în continuare nevoie de sprijin pentru dezvoltarea economică. Trebuie să gândim un proiect clar pentru județ, pentru a fi parte la ce se propune a fi o nouă reindustrializare a țării. Județul Gorj trebuie să facă parte din acest proces amplu”, a transmis Cosmin Popescu. \n\n În ședințele viitoare vor fi validate mandatele supleanților și vor fi stabiliți cei doi vicepreședinți, din partea PSD. Social-democrații dețin 16 mandate de consilieri județeni, PNL – 9, iar AUR – 5. \n\n I.I.",
  "metadata": {
    "original_file": "Gorjeanul_0412.html"
  }
}