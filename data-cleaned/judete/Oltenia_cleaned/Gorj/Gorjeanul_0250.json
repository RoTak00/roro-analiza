{
  "title": "Vîlceanu: Votul este pentru a trimite PNL în opoziție",
  "content": "Deputatul de Gorj, Dan Vîlceanu, fost secretar general al PNL, este de părere că liberalii ar trebui să intre în opoziție după votul de duminică de la alegerile parlamentare. \n\n „Aceste alegeri au arătat că în România funcționează trei mari blocuri, unul de dreapta, format din PNL și USR, unul socialist, format din PSD, și unul extremist, un bloc de extremă format din AUR, POT, SOS, și atunci cred că, în primul rând, partidele din fiecare bloc ar trebui să se înțeleagă între ele și să vadă după aceea împreună care sunt variantele pe care le pot accepta”, a spus Vîlceanu, la B1Tv. Parlamentarul a subliniat că votul cetățenilor este un semnal clar pentru PNL de a trece în opoziție, pentru a se reorganiza și a se revigora. \n\n „Scorul este unul care ne pune într-o situație de a intra, cum să vă spun, copil de mingi la guvernare, pentru că nu poți intra cu 13% să vrei să și contezi pe acolo. \n\n De aceea, există colegi foarte mulți, printre care mă număr și eu, recunosc, care spun că nu este o idee bună să participăm la o guvernare care deja se anunță foarte complicată. (…) Din punctul meu de vedere, votul este pentru a trimite PNL în opoziție și atunci Partidul Național Liberal trebuie să folosească această perioadă de opoziție pentru a se revigora, pentru a se reorganiza și pentru a putea să se stabilizeze până la urmă, pentru că în momentul acesta avem nevoie de o perioadă să ne stabilizăm”, a concluzionat Vîlceanu. \n\n În Gorj, PNL este cu vreo trei procente sub scorul partidului la nivel național (10,89% la Senat ți 10,15% la Camera Deputaților). \n\n I.I.",
  "metadata": {
    "original_file": "Gorjeanul_0250.html"
  }
}