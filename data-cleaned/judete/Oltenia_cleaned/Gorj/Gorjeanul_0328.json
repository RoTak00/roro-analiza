{
  "title": "A început recensământul câinilor în gospodăriile din Gorj",
  "content": "Recensământul privind numărul de câini din curțile gorjenilor a început de ieri, Serviciul Public pentru Protecția Animalelor Gorj vrând să identifice câinii care nu sunt sterilizați și microcipați, dar și să le fie aduse la cunoștință locuitorilor din județ, deținători de animale, și nu numai, ce obligații au conform legii.\n\n,,Am început acest recensământ din satul Pișteștii din Deal, ce aparține de comuna Scoarța, aici fiind un punct sensibil din punct de vedere al câinilor fără stăpân. În urma acestei acțiuni am identificat la un număr de 77 de gospodării, 94 de câini, din care doar 4 sterilizați și microcipați. Totodată, pe baza datelor colectate vom demara și o acțiune de sterilizare și microcipare a câinilor din această zonă. \n\n Mulțumim pe această cale administrației publice locale din Scoarța pentru implicare, și pentru că a înțeles că această problemă se poate rezolva doar printr-o colaborare bună cu oamenii din localitate. \n\n În același timp, la această acțiune au participat și doi voluntari, Gil Boroiu și Bogdan Cociu. \n\n În urma discuțiilor purtate cu ei, ne dorim ca în perioada următoare să dezvoltăm echipe de voluntari în toate zonele județului, echipe care să ne sprijine în acțiunile noastre de informare”, a comunicat șeful Serviciului Public, Luis Popa. \n\n M.C.H.",
  "metadata": {
    "original_file": "Gorjeanul_0328.html"
  }
}