{
  "title": "Scandal într-o familie din Gorj. Două femei, agresate",
  "content": "La data de 1 ianuarie a.c., polițiști din cadrul Poliţiei Oraşului Tismana au fost sesizaţi prin apelul 112 de un bărbat de 33 de ani, din comuna Padeș, cu privire la faptul că soția sa de 37 de ani, domiciliată în municipiul Târgu Jiu, în timp ce se afla la casa părintească din orașul Tismana, a fost agresată de către fratele ei, de 35 de ani, din comuna Lelești.\n\nDin primele cercetări efectuate de polițiști la fața locului, a reieșit faptul că bărbatul de 35 de ani ar fi intrat în casa părintească, unde, în urma unui conflict verbal și pe fondul consumului de alcool, ar fi lovit-o, cu pumnul, în zona capului pe sora sa și ulterior, pe mama lor de 59 de ani, din oraș Tismana, în același mod, adresându-le, totodată, cuvinte jignitoare și amenințându-le că le dă foc.\n\nCele două femei au formulat plângeri și au solicitat protecție, în cauză fiind întocmite formulare de risc și emis un ordin de protecție provizoriu.\n\nÎn cauză a fost întocmit dosar penal, fiind efectuate cercetări sub aspectul săvârșirii infracțiunilor de violență în familie și amenințare.",
  "metadata": {
    "original_file": "Gorjeanul_0121.html"
  }
}