{
  "title": "Contract de circa 100 milioane de lei pentru modernizarea a două drumuri județene",
  "content": "Consiliul Județean Gorj a semnat contractul pentru modernizarea drumurilor județene 663A și 674A, care traversează localitățile Târgu Jiu, Botorogi, Văcarea, Țârculești și Țicleni. Proiectul, în valoare de peste 92,8 milioane lei, fără TVA, va dura doi ani și este finanțat prin Programul Operațional Regional Sud-Vest Oltenia 2021-2027 și bugetul propriu al județului Gorj. \n\n Proiectul vizează modernizarea a peste 21 km de drumuri, reabilitarea și construirea de poduri, amenajarea trotuarelor și pistelor pentru biciclete, precum și alte lucrări de infrastructură necesare. \n\n „Semnarea contractului pentru modernizarea infrastructurii rutiere de interes județean pe drumurile DJ 663A și DJ 674A reprezintă un pas major în dezvoltarea județului Gorj și în îmbunătățirea calității vieții locuitorilor din localitățile Târgu-Jiu, Botorogi, Văcarea, Țârculești și Țicleni. Avantajele directe de care gorjenii vor beneficia după finalizarea proiectului sunt multiple: reducerea timpului de deplasare, economisirea carburanților, îmbunătățirea siguranței rutiere, scăderea poluării aerului și a zgomotului ambiental, dar și crearea unui mediu mai curat și mai prietenos. În plus, accesul mai facil la zonele de interes va stimula dezvoltarea economică locală, atrăgând investiții și creând noi locuri de muncă”, a precizat Cosmin Popescu, președintele Consiliului Județean Gorj. \n\n Contractul a fost semnat cu Asocierea S.C. DOMARCONS S.R.L. – S.C. TOTAL BAU PARTNER S.R.L. – S.C. DRUM CONCEPT S.R.L. \n\n I.I.",
  "metadata": {
    "original_file": "Gorjeanul_0032.html"
  }
}