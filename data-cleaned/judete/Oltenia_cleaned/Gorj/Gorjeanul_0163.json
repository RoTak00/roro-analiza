{
  "title": "Echipamente medicale pentru reducerea infecțiilor nosocomiale la Spitalul Județean",
  "content": "Consiliul Județean Gorj a început recepția unor echipamente medicale esențiale pentru reducerea infecțiilor nosocomiale la Spitalul Județean de Urgență Târgu Jiu. Aceste achiziții sunt parte din proiectul „Dotarea Spitalului Județean de Urgență Târgu Jiu cu echipamente și materiale destinate reducerii riscului de infecții nosocomiale”, finanțat prin Planul Național de Redresare și Reziliență (PNRR), Pilonul V – Sănătate și reziliență instituțională. \n\n Scopul proiectului este de a moderniza infrastructura existentă a spitalului, prin achiziționarea de echipamente care vor ajuta la prevenirea infecțiilor asociate asistenței medicale. „Echipamentele achiziționate sunt destinate dotării Spitalului Județean de Urgență Târgu Jiu la nivelul standardelor internaționale, în sensul prevenirii infecțiilor asociate asistenței medicale, respectiv realizarea de investiții în infrastructura unității sanitare, în controlul microbiologic al aerului din secțiile și compartimentele spitalului, prin instalații specifice de aer condiționat, instalații de dezinfectare a personalului medical, precum și echipamente de decontaminare a mediului și sterilizare, investiții ce vor conduce pe termen lung, la consolidarea sistemului județean de sănătate și la reducerea impactului major pe care îl are circulația germenilor multirezistenți la antibiotice”, a anunțat Consiliul Județean Gorj. \n\n Printre echipamentele recepționate se numără un sistem de identificare și antibiogramă, cu o valoare de 1.317.500 lei fără TVA, și un aparat de hemocultură, în valoare de 87.500 lei fără TVA. Acestea vor fi utilizate în cadrul Laboratorului de analize medicale al Spitalului Județean de Urgență Târgu Jiu, contribuind astfel la îmbunătățirea calității serviciilor medicale oferite pacienților. \n\n I.I.",
  "metadata": {
    "original_file": "Gorjeanul_0163.html"
  }
}