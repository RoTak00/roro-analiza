{
  "title": "Spitalul Județean își asigura ambulanțele",
  "content": "Spitalul Județean de Urgență din Târgu Jiu va asigura ambulanțele SMURD în caz de evenimente rutiere. În acest sens, unitatea medicală va organiza, pe 20 ianuarie, o selecție de oferte pentru achiziționarea serviciilor de asigurare CASCO pentru trei ambulanțe SMURD, tip B, marca Volkswagen, destinate transportului pacienților. \n\n Asigurările vor acoperi atât echipamentele medicale, cât și persoanele aflate în ambulanțe, respectiv echipajele care participă la misiuni de urgență. \n\n Va fi o achiziție directă, iar polița de asigurare va avea o valabilitate de 12 luni. Criteriul de selecție va fi prețul cel mai scăzut, iar în caz de oferte egale, autoritatea contractantă va solicita noi propuneri financiare. \n\n „În situația în care se prezintă două sau mai multe oferte care conțin același preț, autoritatea contractantă va solicita ofertanților care au prețuri egale o nouă propunere financiară, caz în care achiziția se va efectua de la ofertantul a cărui nouă propunere financiară are prețul cel mai scăzut”, anunță reprezentanții Spitalului Județean. \n\n Autospecialele SMURD sunt, de obicei, ferite de accidente, însă nu sunt complet excluse de la riscuri. Acestea circulă frecvent cu viteză mare, în situații de urgență, iar acest lucru poate duce la incidente. De asemenea, comportamentul imprevizibil al altor șoferi din trafic poate reprezenta un factor de risc suplimentar. \n\n I.I.",
  "metadata": {
    "original_file": "Gorjeanul_0076.html"
  }
}