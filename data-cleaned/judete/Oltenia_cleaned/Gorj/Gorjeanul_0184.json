{
  "title": "Cadouri dulci de la Moș Crăciun pentru echipele Centrului de Calcul Târgu Jiu, SNI București și cotidianului ,,Gorjeanul”",
  "content": "În fiecare an, în luna cadourilor, în lunga sa călătorie prin întreaga lume, Moș Crăciun poposește negreșit la copiii angajaților Centrului de Calcul Târgu Jiu, SNI București și cotidianului Gorjeanul.\n\nSâmbătă seara, la un restaurant din municipiu, zeci de copii și părinții acestora l-au așteptat nerăbdători pe Moș Crăciun. Pe final de an, magia sărbătorilor apropie oamenii și îi face mai buni și mai iubitori. În spiritul Crăciunului, momentele de socializare sunt mereu binevenite. \n\n Pornind de la acest principiu, conducerea Centrului de Calcul, SNI București și Gorjeanul a organizat o petrecere de zile mari pentru angajați, copiii acestora și colaboratori. \n\n Salariații au venit însoțiți de familii, iar pentru cei mici momentul cel mai așteptat a fost apariția lui Moș Crăciun. \n\n Bătrânul, iubit nespus de toată lumea, a venit cu tolba plină de cadouri dulci. S-a așezat în mijlocul prichindeilor și, rând pe rând, fiecare copil a ajuns pe genunchii Moșului, încercând să-l impresioneze cu cântece și poezii. \n\n Cei mai micuți, care nu au reușit să își ducă la final poezioara, i-au promis Moșului că la anul vor fi mai pregătiți și mai puțin sfioși. Moș Crăciun i-a ascultat pe fiecare și toți copilașii au plecat de pe genunchii bătrânelului cu cadouri. \n\n După întâlnirea cu celebrul personaj care aduce daruri, micuții și părinții lor s-au distrat de minune, atmosfera de petrecere fiind întreținută de mai mulți apreciați soliști de muzică populară. A fost o seară de neuitat pentru toți participanții, de la mic la mare! Angajații celor trei firme au avut astfel parte de câteva ore de distracție, după un an încărcat, cu multiple proiecte și realizări duse la capăt cu succes. \n\n Izabella Molnar",
  "metadata": {
    "original_file": "Gorjeanul_0184.html"
  }
}