{
  "title": "Tot mai multe cazuri de viroze și pneumonii",
  "content": "Tot mai mulți gorjeni ajung la medic cu simptome de viroză sau pneumonie. Unii dintre ei necesită internare. În ultima săptămână, în perioada 14-20 octombrie, în secțiile Spitalului Județean de Urgență Târgu Jiu au fost internați zece pacienți cu viroze respiratorii și 18 pacienți cu pneumonie. În cazul virozelor respiratorii, pacienții au fost internați în Secția Pediatrie, cei mai mulți având grupa de vârstă 2-4 ani. Cele mai multe cazuri de pneumonie au fost înregistrate la adulți peste 65 de ani, 11 astfel de pacienți fiind internați în perioada amintită.\n\nMedicii recomandă ca la primele semne de boală, pacienţii să se adreseze medicului de familie sau centrelor de permanenţă, pentru a începe cât mai repede tratamentul.",
  "metadata": {
    "original_file": "Gorjeanul_0446.html"
  }
}