{
  "title": "Doi noi consilieri județeni",
  "content": "Alianța pentru Unirea Românilor (AUR) Gorj va avea doi noi reprezentanți în Consiliul Județean Gorj, după ce Ionelia-Florența Priescu și Ștefan Geamănu au renunțat la mandatele lor. \n\n Ionelia-Florența Priescu, șefa AUR Gorj, a câștigat un loc în Parlament și a demisionat din Consiliul Județean pentru a ocupa funcția de deputat. În urma demisiei, consilierii județeni au declarat vacant locul său în forul județean. \n\n „Se constată încetarea de drept, la data de 30.12.2024, a mandatului de consilier județean al doamnei Priescu Ionelia-Florența, ca urmare a demisiei. Se declară vacant locul de consilier județean al doamnei Priescu Ionelia-Florența”, au stabilit ieri, în ședință extraordinară, consilierii județeni. \n\n Și Ștefan Geamănu, alt consilier județean AUR, a renunțat la mandat, iar locul său a fost, de asemenea, declarat vacant. \n\n În urma acestor demisii, două persoane de pe lista de supleanți AUR vor prelua funcțiile vacante în Consiliul Județean Gorj. \n\n I.I.",
  "metadata": {
    "original_file": "Gorjeanul_0083.html"
  }
}