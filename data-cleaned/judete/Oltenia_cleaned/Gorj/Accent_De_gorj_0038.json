{
  "title": "Demersuri pentru patru parcuri fotovoltaice ale CEO - Accent In Gorj",
  "content": "Complexul Energetic Oltenia a demarat licitațiile pentru patru parcuri fotovoltaice. Investițiile vor fi realizate împreună cu Tinmar Energy, în cadrul a patru societăți mixte, deținute împreună de Complexul Energetic Oltenia și investitorul selectat.\n\n\n\n Aceste proiecte sunt prevăzute în Planul de restructurare și decarbonare al Complexului Energetic Oltenia. Licitația pentru cele patru parcuri fotovoltaice este programată pentru data de 4 aprilie. Se are în vedere proiectarea, achizitiile, execuția, punerea în funcțiune, operarea și mentenanța pentru trei ani.\n\n\n\n Mai este prevăzută și predarea centralei electrice fotovoltaice pe depozitele de zgură și cenușă aferente sucursalelor energetice și pe haldele din cadrul sucursalei miniere, inclusiv a facilităților de racordare la sistemul energetic național.\n\nCele patru societăți care vor opera parcurile fotovoltaice sunt următoarele: S. PARC FOTOVOLTAIC TURCENI S.A., S. PARC FOTOVOLTAIC BOHORELU S.A., S. PARC FOTOVOLTAIC PINOASA S.A. și S. PARC FOTOVOLTAIC ROVINARI S.A. Valoarea totală a investițiilor este de peste 243 de milioane de euro.",
  "metadata": {
    "original_file": "Accent_De_gorj_0038.html"
  }
}