{
  "title": "Cine a primit Premiul Național „Constantin Brâncuși” 2023",
  "content": "Institutul Cultural Român i-a decernat duminică, 27 octombrie, Premiul Național „Constantin Brâncuși” 2023 sculptorului Dinu Câmpeanu, pentru expoziția de sculptură și grafică „Pomul Vieții”, deschisă în primăvara anului trecut la Galeria Națională Forma din Deva, apoi prezentată la Muzeul Județean „Alexandru Ștefulescu” din Târgu Jiu, în octombrie 2023. Trofeul a fost înmânat câștigătorului în cadrul manifestărilor prilejuite de împlinirea a 86 de ani de la inaugurarea Ansamblului Monumental „Calea Eroilor” din Târgu Jiu, capodopera marelui sculptor Constantin Brâncuși. \n\n „Sunt foarte fericit că la 78 de ani am putut participa la cea de-a 86-a aniversare a Ansamblului Brâncuși. Mulțumesc comisiei de jurizare și Institutului Cultural Român pentru acest premiu”, a afirmat Dinu Câmpeanu. Acesta este absolvent al Institutului de Arte Plastice Nicolae Grigorescu din București și membru al Uniunii Artiștilor Plastici din România, Secția Sculptură. A avut de-a lungul timpului numeroase expoziții personale și a participat la expoziții de grup, simpozioane și tabere de creație în țară și în străinătate, fiind distins cu mai multe premii. A realizat mai multe lucrări de artă monumentală în România și are lucrări în colecții de artă din Argentina, Belgia, Republica Cehă, Franța, Germania, Olanda, România, Slovacia, Elveția, Austria, Portugalia, Spania. Premiul Național „Constantin Brâncuși” constituie atât o apreciere a valorii artistice, cât și o recompensă morală și materială pentru lucrări originale care pun în evidență creativitatea autorilor și contribuie semnificativ la îmbogățirea patrimoniului cultural național și universal. \n\n I.I.",
  "metadata": {
    "original_file": "Gorjeanul_0406.html"
  }
}