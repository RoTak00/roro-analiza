{
  "title": "Două spitale din Gorj caută infirmiere",
  "content": "Spitalele din Rovinari și Târgu-Cărbunești au nevoie de infirmiere. Posturile sunt cu studii medii, pentru debutanți, așa că nu este nevoie de vechime în muncă. \n\n Spitalul Orăşenesc „Sf. Ştefan” Rovinari caută o infirmieră pentru secția de Medicină internă, cu normă întreagă, pe perioadă nedeterminată. Candidații trebuie să prezinte diploma de bacalaureat. Se cer abilități de analiză, comunicare, punctualitate, corectitudine și rezistență la stres. Dosarele se depun până pe data de 17 ianuarie 2025. Concursul include proba scrisă (27 ianuarie 2025) și interviul (30 ianuarie 2025). \n\n De asemenea, Spitalul de Urgență Târgu-Cărbunești angajează două infirmiere debutante pentru secția de Medicină internă. Se solicită studii medii sau generale și absolvirea unui curs de infirmieră. \n\n Dosarele trebuie depuse până pe 17 ianuarie 2025, iar taxa de concurs este de 100 lei. Proba scrisă are loc pe 3 februarie 2025, proba practică pe 6 februarie 2025, iar interviul pe 11 februarie 2025. \n\n I.I.",
  "metadata": {
    "original_file": "Gorjeanul_0127.html"
  }
}