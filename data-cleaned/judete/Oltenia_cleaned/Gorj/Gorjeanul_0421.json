{
  "title": "Cosmin Popescu depune astăzi jurământul",
  "content": "Președintele Consiliului Județean Gorj, Cosmin Popescu, va depune astăzi jurământul pentru cel de-al treilea mandat. La sediul Consiliului Județean Gorj are loc, la ora 12.00, ceremonia de constituire a Consiliului Județean Gorj. Ședința are următoarea ordine de zi: depunerea jurământului de către consilierii județeni aleși ale căror mandate au fost validate și depunerea jurământului de către președintele Consiliului Județean Gorj, al cărui mandat a fost validat. Cosmin Popescu a câștigat alegerile din iunie cu peste 45% din voturi, învingându-l pe senatorul PNL Ion Iordache. Social-democrații au obținut majoritatea simplă în Consiliul Județean, având 16 mandate de consilieri din 31, așa că vor deține ambele posturi de vicepreședinte. \n\n I.I.",
  "metadata": {
    "original_file": "Gorjeanul_0421.html"
  }
}