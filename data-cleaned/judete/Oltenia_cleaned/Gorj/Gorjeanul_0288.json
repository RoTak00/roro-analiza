{
  "title": "Vot cu urna mobilă la Spitalul Județean",
  "content": "Pacienții internați în Spitalul Județean de Urgență din Târgu Jiu au putut vota cu urna mobilă. Au fost depuse peste 200 de cereri. \n\n „La Spitalul Județean de Urgență Târgu Jiu, 206 pacienți internați în secții ale unității medicale au formulat solicitări pentru urna mobilă în vederea exprimării votului la alegerile prezidențiale. Cererile pacienților au fost depuse sâmbătă de colegii mei la Biroul Electoral Județean, iar duminică, reprezentanții secțiilor de votare s-au prezentat cu urna mobilă la cele trei clădiri ale unității sanitare, pentru ca pacienții internați să poată vota”, a precizat Mihaela Țicleanu, purtătorul de cuvânt al Spitalului Județean Târgu Jiu. \n\n Procesul electoral s-a desfășurat fără incidente în toate cele trei locații ale Spitalului Județean. Și-au exprimat dreptul la vot 197 de pacienți, deoarece unii dintre cei care au completat cereri pentru urna mobilă nu au avut cărțile de identitate, iar alții au fost externați sau transferați. \n\n La nivelul judeţului Gorj au fost amenajate 334 de secţii de votare, dintre care 58 în municipiul Târgu Jiu. \n\n I.I.",
  "metadata": {
    "original_file": "Gorjeanul_0288.html"
  }
}