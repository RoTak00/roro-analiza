{
  "title": "Atelier de educație media la o școală din Târgu Jiu",
  "content": "Școala Gimnazială „Alexandru Ștefulescu” din Târgu Jiu a marcat, vineri, Ziua Internațională a Toleranței, desfășurând activități în cadrul programului „Educația media: informare și conștientizare”, inclus în protocolul de colaborare al Consiliului Național al Audiovizualului cu unitatea de învățământ.\n\n„Sub coordonarea domnului director, prof. Udroiu Vasile, a doamnei director adjunct, prof. Văgăună Anca-Lidia, a coordonatorului pentru proiecte și programe educative școlare și extrașcolare, prof. înv. primar Mazilu Alina-Victoria și a profesorilor diriginți, aproximativ 120 de elevi din clasele a VI-a, a VII-a și a VIII-a au participat la atelierul de educație media «Despre hate speech sau cyberbullying». Scopul atelierului a fost acela de a atrage atenția asupra unui fenomen larg răspândit între elevi care are grave consecințe pe termen lung și, totodată, de a ajuta atât elevii, cât și cadrele didactice să înțeleagă importanța de a fi educat media într-o lume a digitalizării”, a informat Inspectoratul Școlar Județean Gorj.\n\nAtelierul a fost susținut de către reprezentantul C.N.A. în teritoriu, inspector audiovizual Aona Calistru, expert formator în educația media.",
  "metadata": {
    "original_file": "Gorjeanul_0324.html"
  }
}