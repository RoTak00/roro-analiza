{
  "title": "Un McLaren GT, rar pe străzile României, adus la RAR Gorj",
  "content": "Un supercar deosebit, un McLaren GT din 2023, a fost fotografiat recent de angajații Registrului Auto Român Gorj, captând atenția pasionaților de mașini. \n\n „Un supercar rar întâlnit pe străzile din România a fost fotografiat de colegii noștri de la RAR Gorj. Fabricat în 2023, acest McLaren GT a fost cumpărat de o tânără pasionată de mașinile care întorc priviri în trafic. \n\n Bolidul are un motor de 4L cu 8 cilindri și 620 CP, montat pe mijloc, pentru a oferi mașinii un ADN sportiv, dar și pentru a o menține stabilă și manevrabilă. În ciuda aspectului agresiv, producătorul promite că GT-ul este o mașină care oferă o plăcere deosebită pe drumurile lungi sau chiar în traficul cotidian”, au anunțat reprezentanții Registrului Auto Român. \n\n Deși nu este un model de masă, fiind disponibil într-un număr limitat, prețul reflectă exclusivitatea și ingineria de vârf a acestui bolid. În România, un McLaren GT 2023 nou este listat la circa 260.000 de euro. \n\n I.I.",
  "metadata": {
    "original_file": "Gorjeanul_0044.html"
  }
}