{
  "title": "„Împreună de Crăciun”. Târg caritabil la CNTV",
  "content": "Colegiul Național „Tudor Vladimirescu” Târgu Jiu, în parteneriat cu Asociația MULTILINGUA și Consiliul Elevilor, organizează a șaptea ediție a târgului caritabil „Împreună de Crăciun”. Evenimentul, care a devenit deja o tradiție pentru comunitatea locală, va avea loc miercuri, 18 decembrie, începând cu ora 17:00, în sala de gimnastică a liceului. \n\n Târgul promite o seară plină de emoție, bucurie și solidaritate, cu momente speciale, printre care o tombolă cu premii surpriză, concursuri interactive și colinde care vor aduce atmosfera Crăciunului mai aproape de participanți. \n\n „Anul acesta, copiii noștri v-au pregătit prăjituri delicioase și aranjamente de Crăciun, toate realizate manual cu multă grijă și entuziasm. Fiecare achiziție realizată în cadrul târgului reprezintă mai mult decât un cadou – este o șansă de a aduce lumină și speranță în viețile celor care se confruntă cu dificultăți. De șapte ani demonstrăm împreună că generozitatea și empatia pot schimba destine, iar anul acesta vrem să facem din nou diferența. \n\n Împreună putem transforma această ediție într-o sărbătoare memorabilă pentru toată lumea. Haideți să arătăm încă o dată că spiritul Crăciunului este mai mult decât decoruri și colinde – este despre a dărui din suflet. Vă așteptăm să fim, pentru al șaptelea an consecutiv, «Împreună de Crăciun»”, anunță organizatorii. \n\n I.I.",
  "metadata": {
    "original_file": "Gorjeanul_0194.html"
  }
}