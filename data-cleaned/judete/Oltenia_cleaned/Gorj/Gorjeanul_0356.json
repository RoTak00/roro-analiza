{
  "title": "Afișajul electoral încaieră partidele. A reclamat lipsa panourilor electorale din comune",
  "content": "Biroul Electoral Judeţean Gorj a înregistrat, în ultimele zile, mai multe sesizări cu privire la afişajul electoral pentru alegerile parlamentare.\n\nIlie Petrescu, președintele interimar al SOS România, a reclamat, pe 3 noiembrie, că „în comunele Godinești și Drăgotești nu există panouri pentru postarea afișelor electorale, iar în comuna Slivilești, panoul se află într-o stare avansată de degradare (este ruginit), lucru care face imposibilă postarea afișelor electorale”. \n\n Mai apoi, partidul REPER a reclamat că unii competitori electorali au lipit mai mult de două afișe pe panourile electorale din centrul municipiului Târgu Jiu. \n\n Totodată, Partidul Național Conservator Român s-a plâns de faptul că „Partidul România în Acțiune încalcă legea electorală cu privire la afișajul electoral, întrucât afișele acestui partid au fost lipite pe panourile din municipiul Târgu Jiu pe panoul atribuit în mod legal PNCR”. \n\n BEJ Gorj a admis plângerile și a decis să sesizeze poliția pentru verificarea aspectelor semnalate și, dacă acestea se confirmă, să fie aplicate sancțiunile contravenționale prevăzute de lege. \n\n Campania electorală pentru alegerile parlamentare se încheie pe 30 noiembrie, ora 7.00. \n\n I.I.",
  "metadata": {
    "original_file": "Gorjeanul_0356.html"
  }
}