{
  "title": "Amenzi de aproape 200.000 lei, aplicate de inspectorii DSVSA Gorj",
  "content": "Supermarketuri, magazine alimentare, o măcelărie, o carmangerie, precum și o unitate care se ocupă cu vânzarea pe internet a produselor alimentare se numără printre unitățile care au primit sancțiuni din partea echipelor Direcției Sanitare-Veterinare și pentru Siguranța Alimentelor (DSVSA) Gorj, în urma controalelor efectuate în perioada sărbătorilor de iarnă de luna trecută.\n\nÎn perioada 16-31 decembrie 2024, inspectorii DSVSA Gorj au efectuat controale și verificări în obiective supuse controlului sanitar-veterinar și pentru siguranța alimentelor situate în Albeni, Alimpești, Arcani, Baia de Fier, Bălești, Bâlteni, Brănești, Bumbești-Jiu, Cătunele, Dănești, Drăguțești, Ionești, Motru, Negomir, Novaci, Peștișani, Rânca, Rovinari, Stănești, Tismana, Turburea, Turceni, Târgu-Cărbunești, Târgu Jiu, Țânțăreni şi Țicleni, în domeniile alimentar și al sănătății și bunăstării animalelor. \n\n Potrivit conducerii DSVSA Gorj, în timpul controalelor efectuate au fost aplicate 23 de sancțiuni contravenționale, reprezentând un avertisment şi 22 de amenzi în cuantum de 193.600 lei, unor operatori şi/sau persoane fizice din Alimpești, Baia de Fier, Bâlteni, Bumbești-Jiu, Motru, Novaci şi Târgu Jiu. Astfel, s-au aplicat următoarele sancțiuni: ,,un avertisment scris proprietarului unei exploatații non-profesionale, pentru că nu a făcut dovada microcipării şi vaccinării antirabice pentru o parte din animalele deținute; 3 x 1.200 lei la un fast-food şi două magazine alimentare, pentru manipularea produselor alimentare fără purtarea echipamentului de protecție (halat, mănuși), manifestarea igienei neadecvate la punctul de lucru; 10.000 lei la o unitate de vânzare prin internet, pentru comercializarea directă către consumatorul final (prin internet) de produse alimentare din spații neaprobate sanitar-veterinar și pentru siguranța alimentelor; 3 x 10.000 lei la un depozit alimentar, o unitate de ambalare a produselor alimentare şi un laborator de patiserie, pentru întreținerea necorespunzătoare a spațiilor de prelucrare şi depozitare a produselor alimentare, infiltrații hidrice la nivelul plafonului, ușa de la intrare era ruginită, exfoliată, pavimentul era deteriorat; 7 x 10.000 lei la 5 magazine alimentare, o carmangerie şi o măcelărie, pentru etichetarea necorespunzătoare a unor produse alimentare – unele produse alimentare (carne tocată, organe de porc, slănină cu usturoi, slănină afumată, cârnați proaspeți, caltaboș, oase de porc afumate, vârfuri de aripi de pui refrigerate) nu erau însoțite de elemente complete de identificare, pentru informarea corectă a consumatorului final – eticheta era ilizibilă: nu se puteau citi numele producătorului şi numărul de lot al produsului. Au fost reținute oficial 29,785 kg carne şi produse din carne de porc, în valoare totală de 515,27 lei, fiind destinate către neutralizare controlată; 8 x 10.000 lei la o brutărie-patiserie, 3 restaurante, un magazin alimentar şi 3 supermarket-uri, pentru depozitarea necorespunzătoare a unor produse alimentare: ouă, navete cu pâine neambalată, chifle pentru hot-dog şi legume rădăcinoase așezate direct pe paviment, în imediata apropiere a recipientului de precolectare a deșeurilor menajere; materia primă depozitată împreună cu produsele finite; produse conforme în vecinătatea celor neconforme; ambalaje depozitate în spațiul de comercializare; acumulări de murdărie pe paviment; depozitarea ciolanelor de porc refrigerate în mediul ambiant”. \n\n Izabella Molnar",
  "metadata": {
    "original_file": "Gorjeanul_0094.html"
  }
}