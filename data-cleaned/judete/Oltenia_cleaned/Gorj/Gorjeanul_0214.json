{
  "title": "AUR va avea în Gorj un deputat și un senator",
  "content": "Formațiunea condusă de George Simion s-a situat pe locul doi în județul nostru la alegerile parlamentare. Astfel, gorjenii vor fi reprezentanți în Parlamentul României de un deputat și un senator, după ce AUR a obținut aproape 40.000 de voturi, obținând locul doi, ca rezultate, după Partidul Social Democrat. ,,Mulțumiri din toată inima: \n\n Gorjenilor pentru încrederea pe care ne-au acordat-o! Cele aproape 40000 de voturi ne onorează și ne obligă. \n\n Ne vom lupta pentru dreptatea fiecărui român și vom face totul ca dumneavoastră să fiți mulțumiți de alegerea făcută pe 1 decembrie, de ziua României noastre. \n\n Echipei AUR Gorj, fără de care nu am fi putut atinge acest rezultat, aproape 27% din totalul voturilor exprimate. Voi sunteți cei care ați dus greul, v-ați neglijat familiile, ați cheltuit bani și timp pentru un CREZ. Campaniile lungi, numeroase și obositoare au contat enorm în obținerea acestui scor. Aveți respectul meu și mă înclin în fața voastră! \n\n Și nu în ultimul rând, îi mulțumesc liderului nostru George Simion. \n\n El ne-a pus laolaltă și ne-a dat încrederea că putem câștiga această bătălie! \n\n El a fost cel care a făcut ca români ca mine să poată avea un cuvânt de spus în consiliile locale, primării, consiliile județene și în Parlamentul României”, a scris președinta organizației AUR Gorj, Ionelia Priescu, pe pagina sa publică. \n\n ,,Vineri, am primit certificatele doveditoare pentru mine și pentru colegul senator Mircea Ionuț Sandu. Asta înseamnă că am obținut și senatorul la redistribuire și avem două. Este o nouă etapă, cu siguranță foarte dificilă. Mai ales în primele șase luni. Dar suntem oameni harnici și hotărâți să avem reușită”, a declarat aceasta. \n\n M.C.H.",
  "metadata": {
    "original_file": "Gorjeanul_0214.html"
  }
}