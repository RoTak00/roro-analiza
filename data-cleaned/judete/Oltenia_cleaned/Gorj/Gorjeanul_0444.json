{
  "title": "Serbările toamnei, la „Săvoiu”!",
  "content": "Startul Festivalului ,,Toamna la Săvoiu”, un proiect extrașcolar cu tradiție în această unitate de prestigiu a învățământului românesc s-a dat ieri, 22 octombrie. \n\n Activitățile se vor desfășura pe tot parcursul săptămânii, implicați fiind părinți, profesori, autorități locale, reprezentanți ai I.S.J. Gorj, într-o frumoasă colaborare. \n\n Elevii s-au bucurat de un decor plin de viață și culoare, presărat cu parfumul fructelor coapte. \n\n ,,Activitățile diverse au presupus: ateliere și expoziții, serbări, șezători, lecții interactive, prezentare de proiecte, concursuri, parada costumelor de toamnă, momente artistice, activități de îndemânare și creație (,,Dovleacul haios”). Vorbim despre puterea unei echipe care face din școală bucurie. Instituția noastră de învățământ este privilegiată, pentru că parteneriatul școală-familie-comunitate funcționează în mod real. \n\n Parteneri nelipsiți din toate activitățile școlii, și un sprijin necondiționat în tot ceea ce ne propunem să realizăm pentru elevii noștri, sunt Asociația de Părinți și Primăria Municipiului Târgu Jiu, prin investițiile derulate în timp. \n\n Mulțumim tuturor și îi felicităm pentru reușita acestor activități care vor rămâne amintiri frumoase în povestea scrisă la Școala Gimnazială Constantin Săvoiu din Târgu Jiu!” a declarat directorul unității, prof. dr. Corina Panduru. \n\n M.C.H.",
  "metadata": {
    "original_file": "Gorjeanul_0444.html"
  }
}