{
  "title": "1,5 milioane de lei pentru „Săptămâna Verde” în școlile din Gorj",
  "content": "Școlile din județul Gorj care au aplicat pentru a primi bani pentru finanțarea activităților din programul „Săptămâna Verde” primesc în total 1.553.600 de lei. Din acești bani, școlile pot susține excursii tematice, concursuri pe teme de ecologie, activități de ecologizare și multe altele.\n\nSuma totală este de 100 de milioane de lei și a fost împărțită pe județe în funcție de numărul de elevi, conform planului de școlarizare propus pentru anul școlar 2024-2025. \n\n „100 de milioane de lei vor fi distribuiți către școlile din toată țara, prin inspectorate, pentru activități precum: achiziția de materiale didactice pentru organizarea de lecții demonstrative; excursii având ca tematică educația pentru mediu, amenajarea spațiului verde al școlii, acțiuni de ecologizare; intrare la grădini botanice/în parcuri naționale, la muzee; deplasări pentru cercetare în teren; amenajarea spațiului verde al școlii; acțiuni de ecologizare, colectare de deșeuri; amenajarea unui „colț verde” în interiorul unității de învățământ; participarea și organizarea de schimburi de experiență cu alte unități de învățământ din comunitate sau din țară, în domeniul educației pentru mediu și schimbări climatice”, a anunțat Ligia Deca, ministrul Educației. \n\n Gorjul are alocată suma de 1.553.600 de lei. \n\n Programul naţional „Şcoala Altfel” şi Programul „Săptămâna Verde” se desfăşoară în perioada 9 septembrie 2024 – 30 mai 2025, în intervale de câte 5 zile consecutive lucrătoare, în module diferite. \n\n I.I.",
  "metadata": {
    "original_file": "Gorjeanul_0431.html"
  }
}