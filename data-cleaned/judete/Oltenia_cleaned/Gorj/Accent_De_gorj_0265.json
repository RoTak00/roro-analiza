{
  "title": "Infractori la 16 ani! Reţinuţi pentru tâlhărie calificată - Accent In Gorj",
  "content": "Doi minori, de 16 ani, ambii din municipiul Craiova, bănuiți de comiterea infracțiunii de tâlhărie calificată au fost reținuti, pentru 24 de ore, seara trecută, de catre polițiștii din cadrul Secţiei 5 Poliţie Craiova. \n\n\n\nÎn seara zilei de 01 decembrie a.c., ora 21.12, polițiștii au fost sesizați, prin apel 112, de către un minor, de 15 ani, din municipiul Craiova, cu privire la faptul că, în timp ce se afla pe bulevardul “Dacia”, din localitate, ar fi fost amenințat de către două persoane de sex masculin, ulterior fiindu-i sustrase căștile și o sumă de bani. În urma activităților investigativ-operative desfășurate de către polițiști, au fost depistați doi minori de 16 ani, ambii din municipiul Craiova, bănuiți de comiterea faptei, aceștia fiind conduși la sediul unităţii pentru audieri.\n\n“În baza probatoriului administrat, poliţiştii i-au reţinut pe cei doi, pentru 24 de ore, fiind introduși în Centrul de Reținere și Arestare Preventivă din cadrul Inspectoratului de Poliţie Judeţean Dolj. În cursul acestei zile, persoanele reținute vor fi prezentate Parchetului de pe lângă Judecătoria Craiova în vederea dispunerii unei măsuri preventive” , a precizat Andreea Mateescu, purtător de cuvânt al Inspectoratului de Poliţie Judeţean Dolj.",
  "metadata": {
    "original_file": "Accent_De_gorj_0265.html"
  }
}