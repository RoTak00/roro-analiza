{
  "title": "Studenții, petiție către Guvern: Scoateți trenulețul din ordonanță!",
  "content": "Alianța Națională a Organizațiilor Studențești din România (ANOSR) cere Guvernului să elimine prevederile din proiectul de Ordonanță de Urgență privind măsurile fiscal-bugetare pentru 2025, care elimină reducerea la transportul feroviar pentru studenți, cu excepția rutelor dintre localitatea de domiciliu și localitatea în care se află instituția de învățământ superior la care studiază. ANOSR critică dur propunerea executivului de a modifica, începând cu 1 ianuarie 2025, prevederile art. 128 din Legea nr. 199/2023 privind reducerea de 90%, aplicată până în prezent pentru toate călătoriile cu mijloacele de transport intern feroviar și auto, doar pe distanța dintre localitatea de domiciliu și centrul universitar, pe tot parcursul anului universitar, respectiv gratuitatea pentru studenții orfani sau proveniți din sistemul de protecție socială. ANOSR subliniază că reducerea fără limitări teritoriale pentru transportul feroviar este o facilitate existentă încă din Legea învățământului nr. 84/1995 și reprezintă un factor important pentru creșterea echității în învățământul superior. Restrângerea acestei facilități ar constitui un „regres nemaiîntâlnit din 1989 până în prezent” în asigurarea mobilității studenților. Propunerea guvernamentală ar avea un impact negativ asupra accesului studenților la stagii de internship, practică, schimburi de experiență și evenimente culturale, sportive sau științifice desfășurate în alte localități. \n\n În contextul în care proiectul de act normativ a fost transmis Consiliului Economic și Social pentru avizare, ANOSR a anunțat că reprezentanții săi se vor opune adoptării acestuia în comisia de educație și în plen. De asemenea, organizația a lansat o petiție publică prin care cere Guvernului să elimine modificările propuse. \n\n I.I.",
  "metadata": {
    "original_file": "Gorjeanul_0133.html"
  }
}