{
  "title": "Se refac suprafețele afectate de minerit - Accent In Gorj",
  "content": "Complexul Energetic Oltenia își propune refacerea suprafețelor afectate de lucrările miniere. Sunt avute în vedere perimetrele unde nu mai este exploatat cărbune.\n\n\n\n Prin lege, companiile miniere trebuie să constituie fonduri pentru lucrările de ecologizare a terenurilor și de redare a acestora în circuitul economic.\n\n\n\n Cea mai la îndemână posibilitate de redare a terenurilor în circuitul economic este realizarea de împăduriri. Astfel, Complexul Energetic Oltenia a făcut diligențele necesare pentru elaborarea unui program de amenajament silvic al vegetației forestiere instalată prin plantații pe terenurile degradate (halde de steril), cu suprafața totală de 231 hectare. \n\n\n\nPlanul trebuie să fie elaborat de către Unitatea Minieră de Cariere Rovinari, pentru perimetrele miniere Tismana I, Tismana II, Gârla și Rovinari Est, pe raza localităților Câlnic și Rovinari.\n\n\n\n Se fac demersuri pentru obținerea avizului de mediu de la autoritatea de profil. \n\n Astfel, se intenționează ca în cursul anului viitor să fie demarate și activitățile de plantare de către un operator autorizat.",
  "metadata": {
    "original_file": "Accent_De_gorj_0148.html"
  }
}