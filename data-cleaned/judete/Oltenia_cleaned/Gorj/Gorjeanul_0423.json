{
  "title": "Noi consilieri validați la Târgu Jiu",
  "content": "Cinci noi consilieri municipali au fost validați de instanța de judecată. Este vorba de supleanţii pentru funcţia de consilier local din partea PSD, PNL, AUR și Partidul Verde. Adică, de cei care au candidat și nu au obținut un loc eligibil în urma votului. Cinci candidați aleși au renunțat la mandate, astfel că vor intra în Consiliul Local Târgu Jiu supleanții Claudiu-Nicolaie Fiu, Mitruț Stănoiu-Cazacu, Emanoil Dragomirescu, Lucia-Andreea Crețan și Laurențiu Brînzan. „Admite cererea de validare formulată de Secretarul General al U.A.T. Târgu Jiu, judeţul Gorj. Validează mandatele de consilier local în Consiliul Local al Municipiului Târgu-Jiu, în urma alegerilor din 09 iunie 2024, pentru domnul Fiu Claudiu-Nicolaie, înscris pe lista supleanţilor pentru funcţia de consilier local din partea Partidului Social Democrat, pentru domnul Stănoiu-Cazacu Mitruţ şi domnul Dragomirescu Emanoil, înscrişi pe lista supleanţilor pentru funcţia de consilier local din partea Partidului Naţional Liberal, pentru doamna Creţan Lucia-Andreea, înscrisă pe lista supleanţilor pentru funcţia de consilier local din partea Alianța pentru Unirea Românilor şi pentru domnul Brînzan Laurenţiu, înscris pe lista supleanţilor pentru funcţia de consilier local din partea Partidului Verde (Verzii). Dispune comunicarea încheierii de îndată Prefectului Judeţului Gorj şi Secretarului General al U.A.T. Târgu Jiu, judeţul Gorj. Executorie. Cu drept de apel în termen de 3 zile de la comunicare”, se arată în minuta sentinței din 25 octombrie a Judecătoriei Târgu Jiu. Ședința de constituire a noului Consiliu Local Târgu Jiu a avut loc săptămâna trecută. \n\n Au depus jurământul primarul Marcel Romanescu și aleșii locali ale căror mandate au fost validate de instanță. Supleanții validați vor depune jurământul în următoarea ședință de plen. \n\n I.I.",
  "metadata": {
    "original_file": "Gorjeanul_0423.html"
  }
}