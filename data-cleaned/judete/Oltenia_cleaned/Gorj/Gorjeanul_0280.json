{
  "title": "Vîlceanu (PNL): Mă simt răzbunat",
  "content": "Deputatul Dan Vîlceanu, fost ministru în Guvernul Cîțu, a comentat scorul extrem de mic obținut de PNL în primul tur al alegerilor prezidențiale. „Candidatul PNL cu echipa dânsului a luat 8%. Punct. Trebuie să-și asume răspunderea întreaga echipă. Nu pot să accept un interimat cu unul dintre prim-vicepreședinți. Ne-am bate joc de țară, înseamnă că nu am înțeles nimic”, a spus Vîlceanu, menționând că PNL este la un minim istoric. Potrivit lui Vîlceanu, partidul ar trebui să iasă de la guvernare imediat și „să-și schimbe conducerea toată”, insistând că „PNL nu mai poate să continue batjocura la adresa oamenilor”. „Elena Lasconi este oficial pe locul doi și Marcel Ciolacu pleacă acasă. Mi-ar fi plăcut ca în turul 2 să pot vota un candidat al PNL, dar asta nu se mai poate. Recunosc, mă simt răzbunat pentru că nici candidatul PSD nu este în turul 2. O să merg la vot peste două săptămâni și nu va trebui să aleg între Rusia și China. O să merg la vot și o să votez pro-UE”, a precizat Vîlceanu. Nicolae Ciucă, candidatul PNL, a ieșit pe locul 5, luând mai puțin de 9% din voturi. \n\n I.I.",
  "metadata": {
    "original_file": "Gorjeanul_0280.html"
  }
}