{
  "title": "A scăzut producția hidroelectrică din cauza secetei",
  "content": "Producția de energie hidroelectrică a scăzut anul trecut cu circa 4.000 GWh, din cauza secetei, dar s-a înregistrat o creștere pe partea de fotovoltaice, iar prosumatorii au asigurat 2% din toată producția de electricitate, a declarat ministrul Energiei, Sebastian Burduja. \n\n ”La nuclear suntem cu cifre similare (celor din 2023 n.r), mizăm și am mizat pe cele două reactoare nucleare de la Cernavodă și își fac bine treaba. Din păcate, la hidro am pierdut undeva la 4.000 de GWh în 2024”, a spus Burduja, la finalul ședinței Comandamentului energetic de iarnă. \n\n Astfel, a adăugat ministrul, dacă în 2023 România a produs 57.371 GWh, în 2024 a produs circa 52.997 GWh, deci cam cu 10% mai puțin. ”Într-adevăr se confirmă că am avut un an foarte secetos. Mai mult, am pierdut și la producția eoliană anul trecut undeva de la 7.500 la 6.300, pentru că a bătut mult mai puțin vântul”, a mai spus Burduja, potrivit Foscus Energetic. \n\n M.C.H.",
  "metadata": {
    "original_file": "Gorjeanul_0075.html"
  }
}