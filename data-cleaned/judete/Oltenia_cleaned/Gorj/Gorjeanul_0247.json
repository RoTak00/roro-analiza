{
  "title": "Prezență de 52,14% la vot, în Gorj. Comuna Bălănești pe primul loc, iar Țânțăreni, în coada listei!",
  "content": "Aproape 150.000 de gorjeni au votat la alegerile parlamentare de duminică, iar județul nostru se află printre primele zece cu cea mai mare prezență la vot. Conform datelor oficiale, 134.008 voturi au fost înregistrate pe listele permanente, 14.353 de voturi pe liste suplimentare și 1.574 cu urna mobilă, adunând un total de 149.935 de voturi, adică 52,14% dintre alegători. \n\n Cei mai mulți votanți provin din mediul rural, unde prezența la vot a fost de 55,11%. Comuna Bălănești este fruntașă la vot, 71,30% dintre alegători prezentându-se la urne pentru a-și alege reprezentanții în Parlament. \n\n Alte 17 comune din Gorj au depășit pragul de 60% prezență. Este vorba despre Samarinești – 69,76%; Ciuperceni – 69,34%; Runcu – 69,12%; Lelești – 69,04%; Arcani – 68,53%; Săulești – 68,14%; Telești – 67,57%; Săcelu – 63,02%; Mușetești – 62,67%; Dănciulești – 62,22%; Bumbești-Pițic – 62,19%; Negomir – 62,04%; Glogova – 61,97%; Turcinești – 61,72%; Fărcășești – 61,09%; Godinești – 61,01% și Drăguțești – 60,04%. \n\n În schimb, cea mai scăzută prezență la vot s-a înregistrat în Țânțăreni – 41,77%; Stoina – 41,86%; Stejari – 42,22%; Bumbești-Jiu – 42,63% și Căpreni – 42,74%. \n\n La nivel național, alegerile au fost marcate de o prezență record la urne, cea mai mare din ultimii 20 de ani. În urma scrutinului, PSD a câștigat alegerile, însă a obținut cel mai slab scor din istoria partidului. Viitorul Parlament va include șapte partide: PSD, AUR, USR, PNL, UDMR, SOS România și POT. \n\n I.I.",
  "metadata": {
    "original_file": "Gorjeanul_0247.html"
  }
}