{
  "title": "PORTOFEL PLIN CU BANI, GĂSIT PE O STRADĂ DIN TÂRGU JIU, ADUS DE UN LOCALNIC LA POLIŢIE - Accent In Gorj",
  "content": "Un bărbat din Târgu Jiu a găsit un portofel pierdut, plin cu bani și o boxă muzicală, pierdute pe o stradă din oraș.\n\nUn exemplu de onestitate a fost oferit de un bărbat din Târgu Jiu, care a găsit un portofel pierdut, aparținând unui bărbat din Tulcea și o boxă muzicală.\n\nTârgujianul a observat obiectele pe strada Hidrocentralei, din municipiu. În portofel se aflau 500 de lei, 150 de euro și 100 de dolari, o sumă considerabilă care ar fi putut fi pierdută definitiv pentru proprietar.\n\nCu toate acestea, găsitorul nu a stat pe gânduri și a predat imediat bunurile la poliției.\n\nProprietarul, un bărbat din Tulcea, aflat în vizită în Târgu Jiu, a fost rapid identificat de polițiști din cadrul Serviciului de Investigații Criminale, cu ajutorul actelor din portofel.\n\nPolițiștii l-au contactat, iar acesta s-a prezentat la sediul poliției pentru a-și recupera obiectele pierdute.„Sunt profund recunoscător pentru gestul făcut. Nici nu știam unde le-aș fi putut pierde. Mulțumesc din suflet acestui domn pentru corectitudinea de care a dat dovadă!”, a declarat bărbatul din Tulcea.\n\nPolițiștii au apreciat gestul bărbatului din Târgu Jiu, considerându-l un exemplu demn de urmat pentru comunitate.\n\nAcesta a fost felicitat și a refuzat orice recompensă din partea proprietarului, subliniind că a făcut „doar ceea ce era corect”.\n\nAstfel de gesturi arată că onestitatea și spiritul civic rămân valori importante în societatea noastră.",
  "metadata": {
    "original_file": "Accent_De_gorj_0112.html"
  }
}