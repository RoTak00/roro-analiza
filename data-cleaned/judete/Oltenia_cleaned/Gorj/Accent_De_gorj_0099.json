{
  "title": "CEO se confruntă și la început de an cu lipsa cărbunelui - Accent In Gorj",
  "content": "Șansele Complexului Energetic Oltenia pe piața energiei sunt limitate în momentul de față și țin, potrivit sindicatelor, de capacitatea companiei de a produce cărbune și curent electric. Problema majoră a colosului energetic nu este că nu poate produce energie, ci că nu este capabil să asigure combustibilul necesar pentru producția de energie electrică.\n\n\n\n Lipsa cărbunelui din depozitele sucursalelor electrocentrale este principala problemă de la nivelul Complexului Energetic Oltenia.\n\n\n\n Dacă va fi rezolvată problema producției de cărbune de la nivelul carierelor miniere, atunci vor fi șanse ca să existe un plus de energie, în afara contractelor bilaterale și venituri pentru mineri și energeticieni. \n\n\n\nSindicatele din companie sunt de părere că în primul rând trebuie modificate urgent termenele din Planul de restructurare și decarbonare și în al doilea rând este nevoie de măsuri pentru a asigura cărbunele necesar pentru termocentrale.",
  "metadata": {
    "original_file": "Accent_De_gorj_0099.html"
  }
}