{
  "title": "Afișe electorale lipite pe porți, geamuri și garduri. Reclamații la BEJ Gorj",
  "content": "Biroul Electoral Județean Gorj a fost sesizat că se încalcă legislația referitoare la afișajul electoral în campania pentru parlamentare. Liberalii stau cu ochii pe colegii de la guvernare și îi reclamă ori de câte ori au ocazia. \n\n Mai exact, Partidul Național Liberal s-a plâns că în localitățile Turcinești, Săcelu, Tismana, Văgiulești, Bolboși și Glogova, afișele electorale ale candidaților PSD la alegerile parlamentare au fost lipite pe proprietăți private, pe porți și garduri, încălcând astfel legea electorală. \n\n Biroul Electoral Județean Gorj a cerut poliției să facă verificări în legătură cu aspectele sesizate, pe 11 noiembrie, de PNL. „Transmite sesizarea formulată de Partidul Național Liberal către Inspectoratul de Poliție Județean Gorj, în vederea verificării aspectelor semnalate și, dacă acestea se confirmă, să fie aplicate sancțiunile contravenționale prevăzute de lege, dacă nu sunt săvârșite în astfel de condiții încât să constituie potrivit legii penale infracțiuni, ținând seama de prevederile (…) din Legea 208/2015, cu modificările și completările ulterioare”, a decis BEJ Gorj. \n\n O altă plângere vizează afișele electorale amplasate pe clădirea „Cinematograful Minerul”, situată pe bulevardul Trandafirilor din municipiul Motru. Este vorba despre materialele de promovare ale candidaților USR la alegerile parlamentare și prezidențiale. Sesizarea a venit din partea Primăriei Motru. Și în acest caz a fost sesizată poliția. \n\n Potrivit legislaţiei, afișele trebuie lipite în locurile speciale pentru afişaj electoral, stabilite de primarii localităților, candidaților fiindu-le interzis să pună afișe în alte locuri. \n\n I.I.",
  "metadata": {
    "original_file": "Gorjeanul_0337.html"
  }
}