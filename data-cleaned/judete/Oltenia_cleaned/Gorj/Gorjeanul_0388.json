{
  "title": "Burduja anunță stocuri de cărbune mai mici la CEO",
  "content": "* Producția de cărbune, la minim \n\n * În 2027 va fi mai mică cu aproape 25%\n\nProducţia de cărbune a României a depăşit, în primele opt luni ale acestui an, 1,264 milioane tone echivalent petrol (tep), fiind cu 18,4% mai mică (minus 248.800 tep) faţă de cea din perioada similară din 2023, conform datelor centralizate de Institutul Naţional de Statistică (INS), potrivit Agerpres. Importurile de cărbune au fost, în perioada menţionată, de 128.400 tep, în scădere cu 22.700 tep (minus 15%) faţă de ianuarie-august 2023. \n\n Dinamica producţiei de cărbune cât şi importurile sunt prevăzute în scădere, în perioada 2024-2027, pe măsură ce alte capacităţi de producţie de energie vor fi puse în funcţiune, urmând să de diminueze cu 11,4%, respectiv cu 24,5%, conform estimărilor din ultima Prognoză a echilibrului energetic, publicată de Comisia Naţională de Strategie şi Prognoză (CNSP). Astfel, potrivit estimărilor CNSP, producţia de cărbune va totaliza anul acesta 1,92 milioane tone echivalent petrol, în scădere cu 17,3% faţă de anul anterior, în 2025- 1,718 milioane tep (minus 10,5%), în 2026 – 1,555 milioane tep (minus 9,5%) şi în 2027 – 1,432 milioane tep (minus 7,9%). Importurile se vor reduce în 2024 cu 15,4% comparativ cu 2023, la 206.000 tep, în 2025 cu 20,5%, la 164.000 tep, în 2026 cu 26,3%, la 121.000 tep şi în 2027 cu 34,4%, la 79.000 tep. \n\n În privința stocurilor de cărbune pe care Complexul Energetic Oltenia le are în depozitele carierelor și termocentralelor, ministrul Energiei, Sebastian Burduja, a declarat joi, la Rovinari, că sunt mai mici cu 40.000 de tone față de anul trecut: ,,Sunt mai mici, dar nu cu mult mai mici. Sunt stocuri, astăzi, de 540.000 de tone de cărbune”, a mai spus ministrul. \n\n M.C.H.",
  "metadata": {
    "original_file": "Gorjeanul_0388.html"
  }
}