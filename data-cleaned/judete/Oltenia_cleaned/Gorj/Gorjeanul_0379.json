{
  "title": "Licitație de 5 milioane de euro la CE Oltenia",
  "content": "Complexul Energetic Oltenia pune la bătaie circa 5 milioane de euro pentru închirierea de autovehicule pentru transport mixt, de persoane și materiale, cu șofer, pentru subunitățile Sucursalei Miniere Târgu Jiu. Este vorba de unitățile miniere de cariere Rovinari, Roșia-Peșteana, Motru, Jilț și U.P.R.U.M. Rovinari. \n\n „Tehnologia de lucru în flux continuu în cadrul exploatărilor miniere la zi presupune deplasarea personalului muncitor la punctele de lucru din cadrul unităților miniere și a formațiilor specializate, la utilajele conducătoare (excavatoare cu rotor, mașini de haldat cu braț în consolă, KSS, AsG în depozitele de cărbune etc.) din cadrul fluxului tehnologic. Transportul personalului muncitor și a bazei materiale la punctele de lucru se desfășoară în 1-3 schimburi/zi, în cadrul programului de lucru de 5-7 zile/săptămână”, potrivit caietului de sarcini. \n\n Contractul a fost împărțit în 18 loturi, valoarea totală estimată fiind de 23 de milioane de lei fără TVA. Licitația este deschisă, firmele interesate având termen până pe data de 5 decembrie să depună ofertele. Contractul se va semna pentru o perioadă de un an. \n\n I.I.",
  "metadata": {
    "original_file": "Gorjeanul_0379.html"
  }
}