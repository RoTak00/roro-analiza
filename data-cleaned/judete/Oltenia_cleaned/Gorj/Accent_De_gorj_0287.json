{
  "title": "CERCETAT PENTRU INFRACȚIUNI LA REGIMUL RUTIER - Accent In Gorj",
  "content": "Polițiștii din cadrul Poliției orașului Drăgănești-Olt, au oprit pentru control, pe strada Pinului, din comuna Sprâncenata, un autoturism condus de către un bărbat de 40 de ani, din comuna Băbiciu.\n\nÎntrucât emana halenă alcoolică, bărbatul a fost testat cu aparatul etilotest, care a indicat o valoare de 1,52 mg/l alcool pur în aerul expirat, însă a refuzat transportul la o unitate spitalicească în vederea prelevării mostrelor biologice, pentru stabilirea cu exactitate a alcoolemiei.\n\nDe asemenea, în urma verificărilor efectuate în bazele de date ale Poliției Române, s-a constatat faptul că bărbatul avea permisul de conducere anulat.\n\nPe numele bărbatului a fost întocmit un dosar penal sub aspectul săvârșirii infracțiunilor de refuzul sau sustragerea de la prelevarea de mostre biologice și conducerea unui vehicul fără permis de conducere.",
  "metadata": {
    "original_file": "Accent_De_gorj_0287.html"
  }
}