{
  "title": "La Bujoreni, autoritățile locale pregătesc etapa a doua a campaniei gratuită de sterilizare a câinilor din comună",
  "content": "În următoarea perioadă, Primăria Bujoreni va da startul la cea de-a doua etapă a campaniei de sterilizarea, microciparea și înregistrarea câinilor cu proprietar, finanțată din bugetul local. Data exactă va fi anunțată de autoritățile locale doar după ce vor fi înscriși cel puțin zece patrupezi.\n\nÎnscrierile pentru campanie se fac exclusiv prin programare telefonică la numerele de telefon 0722.969.357, 0742.704.770. Proprietarii sunt rugați să nu hrănească animalele cu cel puțin 12 ore înainte de intervenție.\n\n„Această inițiativă sprijină deținerea responsabilă a animalelor de companie și asigură respectarea legislației în vigoare. În colaborare cu Asociația «A Doua Șansă» din Râmnicu Vâlcea și cu sprijinul asociațiilor TASSO e.V. și READC Turda, UAT Bujoreni a desfășurat, în ultimii cinci ani, campanii similare, în sistem door-to-door, finanțate integral din donații și din sponsorizări. Recunoscând nevoia continuă de acest tip de sprijin, UAT Bujoreni a alocat resurse din bugetul local conform art. 41 din HG 1059/2013 și derulează, în premieră pentru județul Vâlcea, campanii de acest tip pe raza comunei, folosind ambulanța pusă la dispoziție gratuit de Asociația «A Doua Șansă»” , au anunțat reprezentanții Primăriei Bujoreni.\n• Proprietarul trebuie să aibă domiciliul pe raza comunei Bujoreni;\n• Sunați pentru programare la numerele de telefon amintite mai sus;\n• În ziua programării, vă prezentați cu animalul la cabinetul mobil, având asupra dvs. carnetul de sănătate al câinelui (după caz) și buletinul dvs.;\n• Transportul și îngrijirea câinelui, înainte și după sterilizare, revin în sarcina proprietarului;\n• În ziua sterilizării, câinele nu se hrănește;\n• După sterilizare, câinele se îngrijește cu atenție, minimum două zile.",
  "metadata": {
    "original_file": "Gazeta_Valceana_0131.html"
  }
}