{
  "title": "TRAGIC! O vâlceancă a fost împușcată de fostul iubit italian, în vârstă de 85 de ani. Bărbatul a curmat două vieți",
  "content": "Tristețe fără margini în satul Dezrobiți din comuna vâlceană Frâncești. Comunitatea locală a fost șocată să afle că Maria Liliana Porumbescu, în vârstă de 57 de ani, a fost ucisă prin împușcare de fostul iubit, italianul Emilio Martini. Femeia mersese la fostul partener din orașul Rivoli pentru a-și lua ultimele lucruri. Pensionarul, fost măcelar și pasionat de vânătoare, nu s-a împăcat cu ideea despărțirii de vâlceancă, așa că a luat decizia de a-i curma viața prin împușcare. Apoi, după ce a ucis-o pe femeie, pensionarul a folosit arma deținută legal pentru a-și pune capăt propriei vieți. Cele două cadavre au fost descoperite de autoritățile italiene. Teribila tragedie s-a produs marți, 14 ianuarie 2025.\n\nAcum, familia vâlcencei are nevoie de sprijin pentru a aduce în țară corpul neînsuflețit al Mariei și a-l înmormânta creștinește în comuna Frâncești.",
  "metadata": {
    "original_file": "Gazeta_Valceana_0017.html"
  }
}