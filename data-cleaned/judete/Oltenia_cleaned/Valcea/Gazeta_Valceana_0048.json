{
  "title": "POVESTEA telefonului pierdut de un turist în Vâlcea. Jandarmul Mihai l-a recuperat",
  "content": "Pe 26 decembrie 2024, în a doua zi de Crăciun, patrula de jandarmi montani care asigurase ordinea la Pârtia Transalpina se întorcea spre postul din Voineasa. În apropierea localității Voineasa, lângă un izvor de pe marginea drumului o lumină le-a atras atenția. Jandarmii au oprit autospeciala de serviciu și au constatat că sursa luminii era blițul unui telefon mobil, parțial acoperit de zăpadă. Realizând că aparatul fusese pierdut de cineva, jandarmii au încercat să găsească o metodă de a contacta proprietarul. Deoarece telefonul era blocat și nu avea semnal în zonă, patrula s-a deplasat într-un loc cu semnal pentru a aștepta eventuale apeluri.\n\n„După aproximativ 30 de minute, pe ecranul telefonului a apărut un mesaj care le sugera să sune la un număr de contact. Colegul nostru Mihai a apelat numărul respectiv, iar în scurt timp proprietarul telefonului s-a întâlnit cu patrula de jandarmerie pentru a-și recupera bunul pierdut. Persoana le-a mulțumit jandarmilor, declarând că telefonul conținea amintiri importante și că se temea că nu îl va mai recupera, mai ales având în vedere valoarea ridicată a dispozitivului. Jandarmeria Vâlcea este mereu alături de cetățeni și îi încurajează să apeleze cu încredere la sprijinul structurilor montane, atât pentru situații de urgență, cât și pentru întâmplări neprevăzute” , au explicat jandarmii vâlceni.\n\nPentru a evita astfel de situații, Jandarmeria Montană le recomandă turiștilor:\n• Să fie atenți la bunurile personale, mai ales în zonele aglomerate sau pe pârtie.\n• Să salveze un mesaj de contact accesibil pe ecranul telefonului, pentru cazuri similare.",
  "metadata": {
    "original_file": "Gazeta_Valceana_0048.html"
  }
}