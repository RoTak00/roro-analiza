{
  "title": "Constantin Rădulescu: „ Cula Greceanu devine proprietatea județului Vâlcea!”",
  "content": "La ședința ordinară de vineri, 26 noiembrie, CJ Vâlcea a aprobat achiziționarea Culei Greceanu, situată în comuna Măldărești, cu suma de 400.000 euro.\n\nRetrocedate moștenitorilor familiei Greceanu încă din anul 2007, imobilele acestui monument istoric au făcut, până în prezent, obiectul unui contract de închiriere între proprietari și CJ Vâlcea.\n\nDupă mai multe încercări de a achiziționa Cula Greceanu, de astăzi, putem spune că județul Vâlcea își îmbogățeste patrimoniul cu un monument istoric de importanță națională.\n\n„Mă bucur că acest proces lung și anevoios a ajuns la final și că acest obiectiv istoric nu a devenit proprietatea privată a cuiva, ci a intrat în patrimoniul județului Vâlcea.\n\nȘi nu ne vom limita doar la achiziționarea lui, ci, pentru a-i păstra valoarea istorică, vom căuta soluții financiare, care să ne permită realizarea de lucrări de restaurare și conservare, ca și în cazul Muzeului Memorial Nicolae Bălcescu.” A declarat Președintele Consiliului Județean Vâlcea, Constantin Rădulescu!",
  "metadata": {
    "original_file": "Cozia_Info_0042.html"
  }
}