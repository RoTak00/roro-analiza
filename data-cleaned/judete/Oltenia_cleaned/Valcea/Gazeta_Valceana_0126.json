{
  "title": "Au fost alocați banii pentru finalizarea lucrărilor la platforma Târgului Horezu. Anul viitor, piața din oraș ar urma să fie modernizată",
  "content": "În cadrul ședinței Consiliului Județean Vâlcea, consilierii județeni au votat pentru alocarea fondurilor necesare în scopul finalizării lucrărilor de amenajare a platformei Târgului Horezu.\n\n„Ne-am ținut de cuvânt și reușim, anul acesta, să asfaltam și să punem la punct târgul săptămânal din orașul Horezu. De asemenea, am discutat cu domnul primar Nicolae Sărdărescu și am început deja demersurile pentru amenajarea unei clădiri administrative cu dotări de ultimă generație, grupuri sanitare și spații de cazare pentru comercianții care rămân la Horezu peste noapte” , a transmis Constantin Rădulescu, președintele Consiliului Județean Vâlcea.\n\nConstantin Rădulescu a mai dezvăluit și unele dintre planurile de investiții prin care instituția pe care o conduce dorește să sprijine, anul viitor, dezvoltarea orașului Horezu. În concret, pe lângă investițiile deja anunțate pentru anul 2025, Rădulescu intenționează ca, prin CJ Vâlcea, să sprijine modernizarea pieței din Horezu și construirea unei clădiri administrative situată în imediata vecinătate a acestei piețe.",
  "metadata": {
    "original_file": "Gazeta_Valceana_0126.html"
  }
}