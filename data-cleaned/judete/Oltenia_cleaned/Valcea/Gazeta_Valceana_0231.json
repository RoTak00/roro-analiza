{
  "title": "VÂLCEA. Spaima de coronavirus a adus, din străinătate, 16 elevi acasă",
  "content": "16 elevi de clasa a X-a şi doi profesori din judeţul Vâlcea au fost aduşi de urgenţă în ţară, după ce Cipru, ţara în care se aflau într-un proiect Erasmus, şi-a închis graniţele. Şcolarii au plecat într-un schimb de experienţă la începutul acestei luni, conform spuselor directorului Liceului Tehnologic “Petrache Poenaru” Bălceşti – Eliana Ivănescu.\n\n„Elevii au fost monitorizaţi tot timpul pe perioada cât s-au aflat în Cipru. Am făcut eforturi să îi aducem, deşi mai aveau o săptămână de stat în cadrul acestui proiect. De la aeroport li s-a spus că nu este cazul să intre în carantină sau în autoizolare pentru că Cipru nu se află printre ţările cu risc” – ne-a declarat directorul Eliana Ivănescu.\n\nCu toate acestea, DSP Vâlcea şi Prefectura Vâlcea decid dacă elevii şi cadrele didactice intră sau nu în carantină sau în autoizolare.",
  "metadata": {
    "original_file": "Gazeta_Valceana_0231.html"
  }
}