{
  "title": "Un nou proiect depus de administrația din comuna Galicea! Sistemul de iluminat public se va moderniza cu un milion de lei",
  "content": "Miercuri, 20 noiembrie 2024, primarul comunei Galicea, Alexandru Florin Mărăcine, a anunțat că a depus, la Administrația Fondului pentru Mediu (AFM), un nou proiect pentru modernizarea sistemului de iluminat public din localitatea pe care o conduce. În context, este de amintit că AFM este principala instituție care asigură suportul financiar pentru realizarea proiectelor și programelor pentru protecția mediului, aceasta fiind constituită conform principiilor europene „poluatorul plătește” și „responsabilitatea producătorului” . Administrația Fondului pentru Mediu funcționează ca organ de specialitate al administrației publice centrale, cu personalitate juridică, în coordonarea Ministerului Mediului.\n\n„Am reușit, astăzi, depunerea la Administrația Fondului pentru Mediu, ceea ce presupune și obținerea finanțării, a încă unui proiect. Acesta are valoarea de un milion de lei noi și privește modernizarea sistemului de iluminat public din comuna noastră” , a declarat Alexandru Florin Mărăcine, primarul comunei Galicea.",
  "metadata": {
    "original_file": "Gazeta_Valceana_0123.html"
  }
}