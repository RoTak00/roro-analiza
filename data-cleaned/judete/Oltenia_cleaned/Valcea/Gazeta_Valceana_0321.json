{
  "title": "Primăria RÂMNICULUI oferă BURSĂ pentru tinerii care se înscriu în ÎNVĂŢĂMÂNTUL DUAL",
  "content": "Primarul Râmnicului, Mircia Gutău, pare determinat să înfiinţeze în municipiul nostru mai multe clase pentru învăţământul dual, considerând că tinerii care învaţă o meserie în şcoală au mai multe şanse să se angajeze ulterior. De asemenea, edilul crede că în momentul în care în Râmnicu Vâlcea va exista suficientă forţă de muncă calificată, atunci vor veni din ce în ce mai mulţi investitori.\n\nPentru a-i atrage pe tinerii vâlceni să se înscrie în cadrul învăţământului dual, primarul Gutău a declarat că va oferi o bursă din partea primăriei.\n\n„În cele şase licee tehnologice gradul de ocupare nu depăşeşte 50% şi probabil vom face o comasare, iar un spaţiu din cele rămase libere va fi alocat acestui învăţământ dual. Primăria se va implica major pentru modernizarea şi dotarea spaţiilor respective în aşa fel încât agenţii economici să aibă infrastructura necesară. Agenţii economici nu se se aştepte la facilităţi fiscale, nici nu au cerut acest lucru, ei sunt presaţi de situaţia din ţară că nu au forţa de muncă pregătită. Un alt avantaj este ca biserica se va implica în acest proiect. Din păcate, noi trebuie să învingem o mentalitate. Mulţi spun că nu-şi dau copilul la învăţământ profesional pentru că vor să-l dea la liceu şi să termine o facultate. Şi apoi copilul iese şomer cu diploma de facultate. Acesta este adevărul. (…) Vom da şi o bursă din partea primăriei pentru a-i stimula. Este un pas important pentru Râmnic” – a declarat primarul Mircia Gutău.",
  "metadata": {
    "original_file": "Gazeta_Valceana_0321.html"
  }
}