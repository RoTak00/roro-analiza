{
  "title": "Mai mulți doljeni au rămas înzăpeziți în Vâlcea. IMAGINI de la operațiunea de salvare. CÂT DE MARE este stratul de zăpadă",
  "content": "Astăzi, 24 decembrie 2024, în jurul orei 12.00, în urma unui apel la 112, Jandarmeria Vâlcea a fost sesizată cu privire la faptul că patru autovehicule au rămas înzăpezite pe drumul care leagă domeniul schiabil Transalpina de Voineasa, în apropiere de Curmătura Vidruței. Un echipaj al Jandarmeriei Montane Voineasa s-a deplasat de urgență la fața locului pentru a evalua situația și a oferi sprijinul necesar. Ajunși la locul incidentului, jandarmii au constatat că în autovehicule se aflau opt adulți și patru copii, toți în stare bună, fără a necesita îngrijiri medicale.\n\nPentru deblocarea drumului, jandarmii au solicitat intervenția utilajelor de deszăpezire, care au ajuns prompt la fața locului. Împreună cu acestea, au reușit să asigure condițiile necesare pentru ca familiile să-și poată continua călătoria către casă. În unele locuri, stratul de zăpadă are peste 60-80 de centimetri!\n\n„Persoanele implicate, originare din județul Dolj și din municipiul București, se întorceau de la o cabană situată lângă pârtia de schi și se îndreptau către locuințele lor pentru a petrece Crăciunul. Este de menționat că toate autovehiculele erau echipate cu anvelope de iarnă, conform reglementărilor în vigoare. Pentru a preveni alte dificultăți pe traseu, echipajul Jandarmeriei Montane a însoțit grupul până în Voineasa, asigurându-se că drumul acestora s-a desfășurat în siguranță. Jandarmeria Vâlcea reamintește tuturor celor care călătoresc în zone montane să se informeze din timp despre starea drumurilor și să fie pregătiți corespunzător pentru condițiile meteo specifice sezonului rece” , a anunțat IPJ Vâlcea.\n\nVom reveni cu imagini în partea de jos a acestui articol.",
  "metadata": {
    "original_file": "Gazeta_Valceana_0054.html"
  }
}