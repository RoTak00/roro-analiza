{
  "title": "Dispozitive medicale performante, decontate de CAS Vâlcea, pentru pacienții dependenți de insulină",
  "content": "Începând cu luna septembrie, reprezentanții CAS Vâlcea au venit cu o veste pentru bolnavii de diabet zaharat de tip 1, care vor beneficia de dispozitive medicale performante, decontate de asigurările sociale de sănătate. Decontarea se va face, bineînțeles, la recomandare scrisă a medicului specialist. Este vorba de pompa de insulină fără tubulatură exterioară, și pompa de insulină cu senzori. „Sunt dispozitive automate inovative care ajustează dozele de insulină în timp real, pe baza nivelului de glucoză monitorizat permanent, oferind un control mai precis și reducând riscul hipoglicemiilor”, a precizat dr. Gabriela Pădureanu (foto dreapta), director medical CAS Vâlcea. Statisticile oficiale arată că, la nivelul județului Vâlcea, sunt monitorizați peste 14.700 de pacienți cu diabet.",
  "metadata": {
    "original_file": "Curierul_0157.html"
  }
}