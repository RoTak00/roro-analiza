{
  "title": "2,5 milioane euro, pentru o nouă clădire de ambulatoriu, la Maternitate!",
  "content": "Mai facem un pas important în atingerea obiectivului nostru, acela de a avea cele mai moderne spitale din regiune.\n\nÎn curând, vom începe lucrările de modernizare a maternității vâlcene, în care investim peste 12 milioane euro din fonduri europene.\n\nAstăzi, ca urmare a finalizării procedurii de achiziție, am semnat acordul cu firma care a câștigat licitația, pentru proiectarea și execuția lucrărilor de construire a noii clădiri de ambulatoriu de la maternitate.\n\nPeste 2,5 milioane euro se vor investi în acest proiect, pe care mi l-am dorit foarte mult și care constă în construirea unui imobil nou, cu trei etaje, în suprafață de 1.270 mp, în care vor funcționa 8 cabinete medicale cu spații auxiliare.\n\nDurata contractului de lucrări este de 30 de luni, din care 6 luni proiectare și 24 luni execuție.\n\nNoua clădire va asigura spații adecvate pentru acces rapid la servicii medicale ambulatorii de calitate, pentru un număr de 35.000 de pacienți pe an.",
  "metadata": {
    "original_file": "Curierul_0162.html"
  }
}