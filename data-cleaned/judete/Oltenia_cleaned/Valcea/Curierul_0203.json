{
  "title": "Canicula nu cedează, Primăria Râmnicului nu se (ne) lasă!",
  "content": "În condițiile menținerii codului roșu de caniculă la nivelul Râmnicului, Primăria continuă să ia măsuri pentru a face cât mai suportabilă această perioadă. Astfel, prin intermediul Piețe Prest S.A., începând de la finele săptămânii trecute s-a trecut la udarea în regim non-stop a arterelor de circulație din municipiu pentru reducerea temperaturilor excesive acumulate la nivelul asfaltului. Activitatea este realizată de două autocisterne cu capacitatea de 8 tone, ce lucrează în trei schimburi pe toate străzile orașului, fiecare mașină parcurgând în medie 110 km în fiecare tură.\n\nMai mult decât atât, tot din week-end s-a instituit, pe lângă cele trei puncte de prim-ajutor în caz de caniculă din piețele Centrală, Nord și Ostroveni, și un punct de odihnă și distribuție de apă în pasajul subteran pietonal Cozia, unde cei afectați de căldură se pot odihni într-un spațiu ventilat natural și pot bea un pahar de apă.",
  "metadata": {
    "original_file": "Curierul_0203.html"
  }
}