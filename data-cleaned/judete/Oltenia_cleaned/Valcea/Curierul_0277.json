{
  "title": "Creșele din Vâlcea «pun la bătaie» 286 de locuri",
  "content": "Unitatea de Învățământ Creșa Râmnicu Vâlcea din cadrul administrației municipale anunță că începând de luni, 27 mai, și până în 7 iunie se va derula etapa de înscriere a antepreșcolarilor la cele 8 unități care funcționează în municipiu. Până la această dată, s-a consumat etapa reînscrierii copiilor deja înscriși în anul precedent, astfel că pentru cei care doresc prima înscriere sunt disponibile 286 de locuri, în creștere față de anul trecut, când au fost disponibile doar 216 locuri. Dosarele de înscriere se vor depune la sediul Direcției Economico-Financiare de la Arenele „Traian” de luni până joi, între orele 9.00 – 12.00 și 14.00 – 18.00, sau vinerea, între orele 9.00 – 13.00, condițiile de înscriere și criteriile de departajare sunt disponibile pe site-ul Primăriei municipiului la adresa https://primariavl.ro/directii-si-servicii/item/9901-calendar-inscrieri-antepreșcolari-in-unitatea-de-invațamant-creșa-rm-valcea-an-școlar-2024-2025, iar rezultatele finale vor fi afișate în 14 iunie.\n\nÎn municipiul Râmnicu Vâlcea, cu finanțare în cadrul PNRR, s-a realizat o creșă de dimensiuni medii pe strada Morilor (recent prezentată public), iar o alta de dimensiuni mari se află în stadiu avansat de execuție în zona Goranu.",
  "metadata": {
    "original_file": "Curierul_0277.html"
  }
}