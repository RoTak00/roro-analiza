{
  "title": "Mobilier modern, pentru patru biblioteci vâlcene!",
  "content": "Marți, 6 august, președintele Consiliului Județean Vâlcea, Constantin Rădulescu, a semnat contractul de furnizare a mobilierului pentru cele patru biblioteci ce vor fi reabilitate în cadrul proiectului „Bibliotecile vâlcene, noi hub-uri de dezvoltare a competențelor digitale”, finanțat prin PNRR.\n\nEste vorba despre Biblioteca Județeană Antim Ivireanul și bibliotecile comunale din Dăești, Gușoeni și Bunești, care vor fi dotate cu: mese de lectură, scaune rotative, fotolii, canapele, lampadare, cutii depozitare, rafturi pentru cărți, covoare etc.\n\n„Valoarea totală a produselor de mobilier este de cca 200.000 lei, termenul de furnizare fiind de 60 de zile de la semnarea contractului. Ne dorim să facem biblioteca atractivă pentru tineri și, tocmai de aceea, vom amenaja o terasă literară, dar vom și investi peste 1,2 milioane euro, din fonduri europene, în modernizarea și dotarea a 34 de biblioteci din județul Vâlcea”, a precizat președintele CJ Vâlcea.",
  "metadata": {
    "original_file": "Curierul_0182.html"
  }
}