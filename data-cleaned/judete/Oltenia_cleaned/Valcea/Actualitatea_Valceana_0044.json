{
  "title": "O nouă stradă pe patru benzi prinde contur în zona de Nord-Est a Râmnicului",
  "content": "Ca urmare a demersurilor susţinute ale primarului Mircia Gutău, în Nord-Estul Râmnicului, în spatele centrului comercial Shopping City, dezvoltatorul imobiliar din zonă construieşte o nouă arteră de circulaţie de-a lungul râului Olt.\n\nAceasta va prelungi accesul rutier ce porneşte din intersecţia bulevardului Nicolae Bălcescu cu strada Remus Bellu (lângă sediul Apele Române) într-o primă fază până la capătul străzii Matei Basarab şi ulterior, prin proiectul de traversare a căii ferate aflat în portofoliul Municipalităţii, până la intersecţia cu strada Republicii.\n\nNoua stradă realizată în regim privat, fără implicarea bugetului local, are două benzi pe sens, sensuri giratorii şi sistem de iluminat public şi se va constitui într-o nouă alternativă rutieră pe direcţia Sud-Nord.",
  "metadata": {
    "original_file": "Actualitatea_Valceana_0044.html"
  }
}