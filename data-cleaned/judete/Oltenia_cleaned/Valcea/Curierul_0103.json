{
  "title": "De Arruda-Paparuda, cea care cheamă ratările",
  "content": "În mitologia românească, Paparuda este o „fată sau femeie care, în vreme de secetă, își înfășoară corpul (gol) în verdeață, cântă și dansează pe ulițe și invocă ploaia”. Forțând cumva o comparație, putem spune că Renata de Arruda a invocat o ploaie de ratări a vâlcencelor, fără să danseze prin semicerc, dar prin plasament și anticipație. „Zeița” de 114 kg a Bistriței și-a îmbrăcat corpul cu magneți, care prin cotiere, genunchiere, care prin tălpi de adidași, astfel că, mai ales în situații de „unu la unu”, mingile s-au lovit de ea cu încăpățânare dezamăgitoare pentru râmniceni.\n\nȘi de ce nu a luat-o Vâlcea pe Arruda-Paparuda?\n\nDupă meci, Bent Dahl a deplâns ratările: „cred că am făcut un joc bun, dar am irosit prea multe oportunități. Am avut 22 de ratări, dintre care 11 față în față cu portarul, plus trei 7 metri, e mult la acest nivel, iar aici s-a făcut diferența”. De acord, e un punct de vedere valabil, totuși s-a mai văzut și că apărarea a cedat de prea multe ori pe centru, mai ales pe partea lui Mokat. La rândul lui, Florentin Pera, evident euforic, a lăudat Vâlcea pentru joc, dar și-a crescut un pic și stima de sine: „am gândit perfect jocul, am blocat extremele SCM-ului și le-am lăsat să intre spre poartă pe culoarele 1 și 5, exact unde de Arruda se pune cel mai bine în valoare. Aveam nevoie de victorie, după o perioadă modestă, ne bucurăm că am obținut -o”.\n\nPentru Vâlcea au marcat: Wollik 5, De Jong 5, Hagman 3 (2 din 7m), Elghaoui 3, Skrobic 3, Zschocke 3, Toublanc 3 (2 din 7m), Necula 2, Grigore 1.\n\nAltfel, dragi vâlceni, în oraș vine Babasha, tot pe-acolo, pe lângă Sala Sporturilor, ce rost are să veniți la handbal și baschet!?",
  "metadata": {
    "original_file": "Curierul_0103.html"
  }
}