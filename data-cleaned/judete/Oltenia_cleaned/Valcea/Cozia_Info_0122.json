{
  "title": "După bisericile din Călimănești și Jiblea Veche a venit rândul Parohiei Jiblea Nouă să ceară sprijin financiar, la primărie, pentru executarea unor lucrări",
  "content": "Consilierii locali au aprobat, la sfârșitul lunii august, proiectul de hotărâre privind acordarea din bugetul local pe anul 2019 al orașului Călimănești a unui sprijin financiar în valoare de 10.000 lei pentru executarea unor lucrări la Parohia Jiblea Nouă din Călimănești.\n\nPrin adresa nr. 42 din 31.07.2019, înregistrată la Primăria orașului Călimănești sub nr. 14.407 din 31.07.2019, Parohia Jiblea Nouă-Călimănești, prin preot paroh Manu Cristian Dumitru, a solicitat sprijin financiar în vederea continuării lucrărilor la camera mortuară și la clopotniță.\n\nÎn adresă se menționează faptul că sprijinul financiar va acoperi în parte lucrările care se execută: uși, ferestre, mobilier interior, patul mortuar, balustrada pentru scara interioară la etaj, alee betonată, porți intrare, instalația electrică interior-exterior, instalația frigorifică etc..\n\nPărintele paroh a subliniat faptul că posibilitățile financiare ale Parohiei Jiblea Nouă - Călimănești sunt limitate, iar în bugetul local al orașului sunt prevăzute sume destinate susținerii unor astfel de acțiuni.\n\nSolicitările prezentate mai sus, sunt legale și în baza prevederilor art. 136 din O.U.G. 57/2019 privind Codul Administrativ, Consiliului Local al orașului Călimănești a putut acorda din bugetul local pe anul 2019 – CAP. 67 – Cultură, Recreere, Religie un sprijin financiar în valoare de 10.000 lei pentru executarea respectivelor lucrări la Parohia Jiblea Nouă din Călimănești.",
  "metadata": {
    "original_file": "Cozia_Info_0122.html"
  }
}