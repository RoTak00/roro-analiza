{
  "title": "Echipament medical de ultimă generație, pentru Secția Obstetrică și Ginecologie de la SJU Vâlcea",
  "content": "La Maternitatea din Râmnicu Vâlcea, care face parte din cadrul Spitalului Județean de Urgență Vâlcea, a fost adus un nou echipament medical de ultimă generație. Este vorba despre un videocolposcop de înaltă performanță, care este util în screeningul leziunilor precanceroase și a cancerului de col uterin. Despre aceste noi achiziții, Constantin Rădulescu, președintele Consiliului Județean Vâlcea, a oferit mai multe informații, în urma vizitei pe care, în data de 27 noiembrie 2024, a efectuat-o la Maternitatea din Râmnicu Vâlcea.\n\n„Astăzi, am fost prezent la Maternitatea din Râmnicu Vâlcea, unde a fost pus în funcțiune un nou echipament medical de ultimă generație, care va deservi Secția Obstetrică și Ginecologie. Este vorba despre un videocolposcop de înaltă performanță, care este util în screeningul leziunilor precanceroase și a cancerului de col uterin. Am profitat de ocazie și am vizitat și Secția Oftalmologie, mutată temporar la Maternitate, până la finalizarea lucrărilor de modernizare a Spitalului Vechi. În câteva zile va începe proiectarea (care va dura trei luni) și apoi execuția lucrărilor, la proiectul de aproape 12 milioane de euro, prin care vom reabilita în totalitate clădirea Maternității. Sunt preocupat permanent de condițiile din spitalele vâlcene și, tocmai de aceea, investim în modernizarea acestora, dar construim și clădiri noi de spital și le dotăm cu aparatură medicală performantă” , a informat Constantin Rădulescu, președintele Consiliului Județean Vâlcea.",
  "metadata": {
    "original_file": "Gazeta_Valceana_0111.html"
  }
}