{
  "title": "5 milioane euro pentru transportul elevilor vâlceni",
  "content": "A fost semnat contractul privind achiziția de microbuze electrice pentru transportul elevilor din 26 de localități vâlcene, care, de anul viitor, vor avea câte un microbuz electric de 16+1 locuri. \n\n Cele 26 de microbuze vor ajunge la unitățile de învățământ din localitățile: Fârtățești, Stoilești, Nicolae Bălcescu, Vaideeni, Bujoreni, Roșiile, Grădiștea, Cernișoara, Măciuca, Popești, Șirineasa, Stoenești, Șusani, Bunești, Racovița, Lungești, Diculești, Dănicei, Laloșu, Lăpușata, Zătreni, Livezi, Olanu, Tetoiu, Tomșani și Sinești! \n\n Deoarece am reușit să achiziționăm aceste microbuze la prețul de circa 190.000 euro bucata, iar suma totală aprobată pentru acest proiect este de circa 6,1 milioane euro (fără TVA), cu banii economisiți după această primă achiziție vom mai cumpăra încă 6 microbuze de același tip, pe care le vom repartiza altor localități, după criteriile stabilite prin proiect. \n\n Mă bucur nespus că am reușit să facem această economie la achiziție și că furnizorul microbuzelor ne-a asigurat că încearcă să ni le livreze mai repede decât am stabilit prin contract. Adică în 6-7 luni, nu în 10 luni cât era obligat prin contract. \n\n Să sperăm că și reușește să-și onoreze această promisiune de a devansa termenul de livrare, fiindcă este mare nevoie de aceste microbuze pentru transportul elevilor. \n\n Noi ne dorim ca toți copiii din satele și cătunele județului să poată ajunge, fără probleme, la școală și facem tot ce ține de noi pentru a rezolva această problemă. De altfel, mai avem în plan achiziționarea a încă 20 de microbuze, pentru care încercăm o altă finanțare.",
  "metadata": {
    "original_file": "Curierul_0173.html"
  }
}