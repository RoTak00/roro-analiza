{
  "title": "Așteptând Învierea Domnului",
  "content": "Străbatem cu toții Săptămâna patimilor Domnului Iisus Hristos. Este Săptămâna în care fiecare dintre noi trăiește în suflet suferințele Mântuitorului cu speranța Învierii. \n\n Este un timp al postului și al rugăciunii în care asumăm, mai mult decât în alte zile, condiția noastră de creștin. Creștinul este îndelung răbdător, făcător de pace, iertător și, mai presus de toate, plin de iubirea semenilor. Patimile și Învierea Domnului trebuie să ne facă să sporim în asemănare cu El. Supărările și tristețile noastre trebuie uitate în această săptămână și grija noastră trebuie îndreptată către Învierea lui Iisus Hristos. \n\n Vă chem, iubiți concetățeni vâlceni, să trăim în liniște, reculegere și rugăciune aceste zile și să fim demni de așteptarea Învierii. \n\n Să ne reculegem și să ne lepădăm de orice răutate, să ne iubim unul pe altul în Hristos. Să se șteargă suferințele și să sporească credința, speranța și iubirea!",
  "metadata": {
    "original_file": "Gazeta_Valceana_0348.html"
  }
}