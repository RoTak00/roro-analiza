{
  "title": "Sărbătoare ÎN STIL MARE pentru cei mai mici dintre vâlceni. Unde? La Muzeul Satului",
  "content": "Instituțiile de cultură aflate în subordinea Consiliului Județean Vâlcea au pregătit un program complex cu prilejul Zilei Copiilor. La Muzeul Satului Vâlcean din comuna Bujoreni se va desfășura ediția cu numărul trei a evenimentului intitulat Târgul Copilăriei, programat a se desfășura sâmbătă, 1 iunie 2024, între orele 10.00 – 14.00.\n\nCei mai mici dintre vâlceni vor fi sărbătoriți așa cum trebuie, cu surprize dulci (și nu numai), personaje din desene animate, pictură pe față, baloane, muzică specifică vârstei lor, spectacol de magie… și multe altele! Vor avea chiar și posibilitatea de a vedea cum au trăit bunicii și străbunicii lor, putându-se plimba cu căruța pe aleile muzeului.\n\n„Și anul acesta, Consiliul Județean Vâlcea, împreună cu instituțiile de cultură vâlcene, vă invită, cu mic, cu mare, la Muzeul Satului Vâlcean, între orele 10:00 – 14:00 pentru a sărbători 1 iunie, în stil mare! Veniți să vă bucurați de o zi magică, plină de artă, joc și voie bună. Vă așteptăm cu ateliere creative, spectacole, plimbări cu căruța și multe alte surprize pentru întreaga familie” , au anunțat organizatorii.",
  "metadata": {
    "original_file": "Gazeta_Valceana_0326.html"
  }
}