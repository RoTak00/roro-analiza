{
  "title": "Primăria Rm. Vâlcea a reabilitat accesul către două lăcaşuri de cult",
  "content": "În urma solicitărilor enoriaşilor, Primăria Municipiului Râmnicu Vâlcea a făcut demersurile necesare pentru reabilitarea drumurilor de acces către două lăcaşuri de cult din Râmnic.\n\nÎn nordul oraşului, Municipalitatea, prin Direcţia Administrării Domeniului Public, a făcut amenajări pe drumul către Schitul Cetăţuia (porţiunea ce aparţine domeniului public) prin refacerea treptelor, montarea de borduri, aşternerea de asfalt, realizarea unei mici parcări şi intervenţii la reţeaua de iluminat public.\n\nÎn capătul opus al Râmnicului, lângă Căminul pentru Persoane Vârstnice, a fost reabilitată aleea de acces către Biserica Sfântul Gherasim de la Iordan unde, pe o lungime de aproape 150 m, s-au montat pavele, s-a refăcut iluminatul public şi s-au făcut reparaţii la împrejmuire.",
  "metadata": {
    "original_file": "Actualitatea_Valceana_0040.html"
  }
}