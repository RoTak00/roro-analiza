{
  "title": "În weekend-ul acesta Călimăneștiul pune la treabă bijuteria de 4* stele ... O clădire de cultură și spectacole",
  "content": "28 octombrie 2023, ora 17.00 este prima manifestare culturală organizată de către departamentul Primăriei Călimănești care administrează Casa de Cultură ”Florin Zamfirescu” din localitate. După ce s-au încălzit cu două evenimente (deschiderea și prezentarea Teatrului ”Florin Zamfirescu” și un spectacol pentru copii) la sfârșitul lunii octombrie 2023 intră cu adevărat la treabă mult așteptata clădire a culturii din stațiunea Călimănești – Căciulata care a fost reabilitată și dotată la nivel de teatru, nicidecum casă de cultură! Teatrul ”Florin Zamfirescu” este a doua clădire de cultură din județul Vâlcea, după Teatrul ”Anton Pann” din Rm.Vâlcea. A beneficiat de dotări moderne, are o sală de spectacole cu peste 200 de locuri și balcon, foaier, cabine pentru actori (cu baie proprie și dușuri), două săli pentru ateliere de lucru, cabină pentru sunet și lumini, birouri. La subsol deține spații pentru atelier de tâmplărie (confecționat decoruri), magazii pentru costume și o zonă de toaletă generoasă pentru public.\n\nSâmbătă, la ora 17.00 veți putea urmări Festivalul Național de Satiră și Umor ”Povestea Vorbei”. Este o colaborare cu Centrul Județean pentru Conservarea și Promovarea Culturii Tradiționale Vâlcea și Consiliul Județean Vâlcea, unde Călimăneștiul nu este organizatorul, doar găzduiește o mainfestare gândită și organizată de la Rm.Vâlcea. Ideea colaborării a fost de a aduce și aici frumusețea epigramei, a madrigalului, a satirei și umorului. Intrarea este gratuită, iar călimăneștenii beneficiază de ceea ce nu aveau ... o sală civilizată de spectacole!",
  "metadata": {
    "original_file": "Cozia_Info_0012.html"
  }
}