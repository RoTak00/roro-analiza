{
  "title": "Un tânăr din Vâlcea și-a transformat mașina în pom de Crăciun. Ce părere au avut polițiștii despre această idee!?",
  "content": "La data de 18 decembrie 2024, în jurul orei 19.00, polițiștii din orașul Bălcești, în timpul unor activități de supraveghere și control, au oprit în trafic un autoturism, pe strada Ecaterina Teodoroiu din localitate, care circula având montate pe caroserie lumini multicolore neomologate.\n\nAutoturismul, condus de un tânăr, în vârstă de 21 de ani, domiciliat în orașul Bălcești, județul Vâlcea, a fost oprit pentru verificări. În urma acestora, polițiștii au dispus reținerea certificatului de înmatriculare al vehiculului, iar conducătorul auto a fost sancționat contravențional cu o amendă de 990 de lei, conform OUG 195/2002 privind circulația pe drumurile publice.\n\nPolițiștii reamintesc conducătorilor auto că modificările neomologate pot pune în pericol siguranța traficului și pot atrage sancțiuni legale. Respectarea legislației rutiere este esențială pentru prevenirea accidentelor și menținerea unui trafic sigur.",
  "metadata": {
    "original_file": "Gazeta_Valceana_0059.html"
  }
}