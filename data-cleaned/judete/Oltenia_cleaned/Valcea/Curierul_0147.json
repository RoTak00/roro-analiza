{
  "title": "Delegația PNL Vâlcea, vot unanim pentru propunerea lui Nicolae Ciucă în cursa prezidențială",
  "content": "La Palatul Parlamentului, în prezența a peste 1.100 de delegați, a avut loc ieri, 15 septembrie 2024, Consiliul Național al PNL. Printre aceștia au participat și 31 de reprezentanți ai liberalilor vâlceni – parlamentari, primari, viceprimari, consilieri județeni și membrii ai Biroului Politic Județean -, având în fruntea delegației pe președintele Cristian Buican, deputat și secretar al Camerei Deputaţilor.\n\nDelegații vâlceni au susținut în unanimitate hotărârile adoptate de Consiliul Național, văzând în ele, în special în desemnarea președintelui Nicolae Ciucă pentru poziția de candidat la președinția României, o garanție pentru succesul PNL în alegeri și pentru formarea unui guvern liberal.\n\nPrezent în rândurile colegilor săi, președintele PNL, Nicolae Ciucă, printre altele, declara: „ Sunt candidatul Partidului Național Liberal la alegerile prezidențiale și simt că este cea mai importantă misiune pe care am avut-o până acum. Candidez pentru familiile și comunitățile din România, pentru siguranța țării și viitorul ei. Cu inima curată și credința că, împreună, putem realiza lucruri mari! ”",
  "metadata": {
    "original_file": "Curierul_0147.html"
  }
}