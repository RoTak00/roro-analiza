{
  "title": "La Orlești, locuitorii de pe alte două străzi au condiții „ca la oraș”",
  "content": "Cum condițiile meteorologice din ultimele zile au permis, la Orlești s-au desfășurat lucrări de modernizare a părții carosabile pe alte două străzi din comună. Administrația locală a avut în vedere realizarea lucrărilor pe străzile Rozelor și Neguț. În prezent, locuitorii de pe aceste două străzi dispun de condiții „ca la oraș”, după cum spune o vorbă. Aceștia au la dispoziție atât opțiunile de a se conecta la rețelele de apă și de canalizare, cât și, iată, asfalt nou.\n\nEdilul-șef al localității din sudul județului nostru, Constantin Cârstina, are în plan alte investiții pentru modernizarea infrastructurii locale. Acestea se vor desfășura cu precădere începând cu primăvara anului viitor, atunci când condițiile meteorologice vor fi favorabile desfășurării unor astfel de lucrări.",
  "metadata": {
    "original_file": "Gazeta_Valceana_0122.html"
  }
}