{
  "title": "Cum încearcă autoritățile să elibereze drumurile de traficul greu în perioada sărbătorilor pascale? Ce restricții vor fi în județ",
  "content": "Pentru a face loc sutelor de mii de autovehicule care vor circula în perioada sărbătorilor Pascale pe Drumul Național 7 (pe raza județului Vâlcea), autoritățile au pregătit restricții de trafic valabile pentru șoferii de camioane. Astfel, potrivit prevederilor Ordinului Ministerului Transporturilor – M.A.I. nr. 1249-132/2018, circulaţia vehiculelor rutiere cu masa totală maximă autorizată mai mare de 7,5 tone, altele decât cele destinate exclusiv transportului de persoane, va fi interzisă în ziua de 30 aprilie și perioada 1-6 mai 2024.\n\nRestricțiile sunt impuse pe DN 7 Pitești (intersecția DN7 cu DN7C) – Râmnicu Vâlcea – Veștem (Intersecția DN7 cu DN1), pe ambele sensuri, după următorul program (pe timpul nopții, camioanele vor putea circula):\n• marți (30 aprilie), între orele 18.00-22.00;\n• miercuri (1 mai), între orele 06.00-22.00;\n• joi (2 mai), între orele 06.00-22.00;\n• vineri (3 mai), între orele 06.00-22.00;\n• sâmbătă (4 mai), între orele 18.00-22.00;\n• duminică (5 mai), între 06.00-22.00;\n• luni (6 mai), între 06.00-22.00.\n\nCe amenzi se vor aplica șoferilor de camioane care nu respectă restricțiile?\n\n„Încălcarea restricțiilor constituie contravenţie şi se sancţionează cu amendă cuprinsă între 1.000-2.000 lei, conform prevederilor O.G nr. 43/1997 Republicată privind regimul drumurilor, iar nerespectarea dispozițiilor polițistilor rutieri se sancționează cu amendă cuprinsă între 660-825 lei și suspendarea dreptului de a conduce pentru o perioade de 30 zile conform prevederilor O.U.G. 195/2002 Republicată privind circulația pe drumurile publice” , se arată în textul de lege.",
  "metadata": {
    "original_file": "Gazeta_Valceana_0350.html"
  }
}