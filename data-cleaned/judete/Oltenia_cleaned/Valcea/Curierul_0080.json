{
  "title": "Modernizăm drumul județean, pe Tomșani!",
  "content": "Am promis că vom moderniza toate drumurile județene și muncim, zi de zi, pentru atingerea obiectivului nostru.\n\nÎn mandatul trecut, am început reabilitarea, kilometru cu kilometru, a DJ 646, drum care pleacă din Băbeni și ajunge până la Mănăstirea Arnota din Costești.\n\nAstăzi, am semnat contractul pentru lucrările de modernizare a unui tronson de 9,6 km din acest drum, ce traversează comuna Tomșani, o investiție de aproape 7 milioane de euro, finanțată integral din bugetul județului.\n\nProiectul include asfaltarea platformei drumului, amenajarea a 43 de drumuri laterale, construirea a 400 de podețe de acces, rigole, stații de autobuz, dar și alte lucrări de siguranță a traficului.\n\nDurata de execuție a lucrărilor este de 11 luni. Voi urmări îndeaproape desfășurarea lucrărilor, fiindcă îmi doresc finalizarea acestora la termenul stabilit, respectând toate standardele de calitate.\n\nNe dorim să modernizăm integral cei 40 de km ai DJ 646, și să facilităm accesul sigur și rapid către obiective turistice de importanță națională, precum Mănăstirea Bistrița și Mănăstirea Arnota.",
  "metadata": {
    "original_file": "Curierul_0080.html"
  }
}