{
  "title": "Chimcomplex nu se dezminte. Susține concertul Antract de la Râmnicu Vâlcea",
  "content": "Chimcomplex SA, companie ce a preluat activele fostului combinat Oltchim din Râmnicu Vâlcea, a transmis prin intermediul rețelelor de socializare că susține concertul aniversar Antract. Acesta va avea loc pe 16 mai 2024, la Râmnicu Vâlcea. Afaceristul Ștefan Vuza (foto, jos) , proprietarul Chimcomplex SA, nu este la prima ispravă de acest gen. De-a lungul ultimilor ani, mai multe evenimente culturale și/sau sportive au primit susținerea companiei numărul unu în domeniul industriei chimice românești. Redăm integral anunțul făcut de Chimcomplex, dar și afișul evenimentului, de unde reies numele grele ale muzicii românești ce vor participa la concert.\n\nSusținem cu entuziasm manifestările culturale extraordinare ale comunităților în care ne desfășurăm activitatea. Concertul aniversar din 16 mai 2024 de la Casa Sindicatelor din Râmnicu Vâlcea va aduce în fața publicului trupa și invitații săi, în cadrul unui eveniment special. Intitulat „Trebuie să crezi”, evenimentul va transmite mesajul de îndemn către generațiile noi de artiști să creadă în visul lor. Pe scenă, alături de trupa ANTRACT, vor fi prezenți artiști celebri, recunoscuți la nivel național, și un număr impresionant de tineri instrumentiști din generația tânără. Cu toții vor interpreta creațiile muzicale ale formației ANTRACT. Invitați: Dan Bittman (Holograf), Adi „Baciu” Igrisan Oficial și Tavi Pilan (Cargo), Radu Almășan (Bosquito), Alexandra Ungureanu, Cornel Ilie (VUNK), Cristian Hrubaru (Rock FM), Alexandra Căpitănescu, Sabin Penea, Fernando Draganici , Cristian Iordan. Echipa va fi la concert, sperăm să ne întâlnim acolo cu cât mai mulți dintre partenerii noștri!",
  "metadata": {
    "original_file": "Gazeta_Valceana_0424.html"
  }
}