{
  "title": "Platoul de la Sala Sporturilor Traian e gata! Primarul Mircia Gutău « a tăiat panglica»",
  "content": "Astăzi, primarul Mircia Gutău a inaugurat lucrările de modernizare ale platoului din jurul Sălii Sporturilor ”Traian”. Acestea au constat în realizarea unui sistem de preluare și evacuare a apelor pluviale, montarea de pavele, mărirea numărului de locuri de parcare (în prezent ajungându-se la 230) sau modernizarea iluminatului public prin amplasarea a 10 stâlpi de iluminat și a 10 lampadare cu corpuri de iluminat moderne și eficiente. Totodată, s-au amenajat 1300 mp de spații verzi prin așternerea de gazon și au fost plantați 35 de arbuști, 47 de arbori și aproape 11.000 de flori (trandafiri, lalele și panseluțe), întreaga zonă promițând să devină, în scurt timp, un foarte frumos și apreciat parc.\n\nCu această ocazie, primarul Mircia Gutău a declarat că „sportul vâlcean merită o astfel de investiție” și a anunțat că pe agenda Municipalității figurează o reabilitare exterioară a sălii de sport în cursul anului viitor.",
  "metadata": {
    "original_file": "Curierul_0066.html"
  }
}