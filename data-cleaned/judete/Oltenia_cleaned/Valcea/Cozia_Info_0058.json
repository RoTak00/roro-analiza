{
  "title": "Ștafeta veteranilor Invictus a fost întâmpinată de primarul Florinel Constantinescu la Monumentul Eroilor de la Jiblea Veche",
  "content": "Primarul Florinel Constantinescu i-a întâmpinat pe participanți la Monumentul Eroilor de la Jiblea Veche și i-a felicitat pentru efortul depus în semn de recunoștință și respect pentru militarii care au fost răniți sau au pierit pe câmpul de luptă. \n\n Cei 15 voluntari din județul nostru au plecat din Râmnicu Vâlcea și vor preda ștafeta la Sibiu de unde va fi preluată și dusă mai departe spre Carei. \n\n Evenimentul este organizat de către voluntari sub egida și cu sprijinul Ministerului Apărării Naționale, având ca scop promovarea memoriei eroilor români prin intermediul sportului. Voluntarii INVICTUS, alergători și cicliști, militari și civili, vor parcurge aproximativ 3800 de kilometri pe trei trasee: albastru, galben și roșu, de la Mărășești, Făgăraș și Chișinău, până la Carei, ultimul teritoriu eliberat de armata română în Al Doilea Război Mondial. \n\n Participanții poartă în alergare Drapelul Național, din respect pentru înaintași, din recunoștință pentru veteranii de război care încă rostesc povestea sacrificiului suprem, cât și pentru cei plecați dintre noi, a căror lecție de patriotism stă scrisă în inima fiecăruia. \n\n Vineri 25 octombrie 2021, la Monumentul Ostașului Român din Carei, ștafeta își va îndeplini misiunea și va prezenta onorul tuturor celor care s-au jertfit pentru România.",
  "metadata": {
    "original_file": "Cozia_Info_0058.html"
  }
}