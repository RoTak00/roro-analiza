{
  "title": "FOTO: Parteneriat educaţional la CSEI Băbeni",
  "content": "La Centrul Şcolar pentru Educaţie Incluzivă – Băbeni a avut loc recent activitatea de plantare a arborilor în cadrul acţiunii „Luna plantării arborilor” ce se desfăşoară în fiecare an în perioada 15 martie – 15 aprilie sub tutela Direcţiei Silvice Vâlcea. La realizarea acestui Parteneriat educaţional dintre CSEI Băbeni reprezentat de director Petre Daniel Cârciag şi Ocolul Silvic Băbeni reprezentat de Şef Ocol – inginer Nicolae Dobrescu, au participat cadrele didactice împreună cu copiii de la CSEI Băbeni, cei mici fiind extrem de încântaţi de această activitate care le-a făcut o zi din viaţă mai frumoasă. Centrul Şcolar pentru Educaţie Incluzivă Băbeni este o şcoală pentru copii cu dizabilităţi mintale şi asociate, care oferă programe educaţionale şi de terapie recuperatorie adaptate nevoilor beneficiarilor săi, în vederea ameliorării deficitelor şi atingerii unui maxim al progresului pentru fiecare caz în parte. Beneficiarii săi sunt copii cu vârste cuprinse între 3 şi 19 ani, preşcolari şi elevi cu dizabilităţi diferite: întârziere mintală, sindrom autist şi tulburări din spectrul autist, sindromul Down şi deficienţe asociate. Pentru toţi beneficiarii există programe individualizate de intervenţie educaţional-recuperatorie, evoluţia copilului fiind monitorizată permanent în vederea atingerii obiectivelor de învăţare şi dezvoltare propuse şi a obţinerii progresului. Prin toate activităţile instructiv-educative şi terapeutice oferite de şcoală se urmăreşte stimularea si compensarea diferitelor arii de dezvoltare afectate, cel mai important aspect fiind dobândirea autonomiei şi independenţei în viaţa şcolară şi socială de către copil.",
  "metadata": {
    "original_file": "Gazeta_Valceana_0288.html"
  }
}