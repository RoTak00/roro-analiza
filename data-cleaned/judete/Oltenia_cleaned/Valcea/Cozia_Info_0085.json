{
  "title": "Constantin Rădulescu: Vom reabilita „Clinica de Recuperare Medicală Balneologică de la Călimănești”.",
  "content": "„Astăzi, am aprobat un proiect extrem de important, pe care îl voi urmări cu mare interes, pentru că este vorba despre o investiție pe care o facem pentru sănătatea vâlcenilor.\n\nLe mulțumesc colegilor consilieri care, cu unanimitate de voturi, au fost de acord cu propunerea mea de preluare a Clinicii de Recuperare Medicală Balneologică de la Călimănești.\n\nClinica funcționa într-o clădire veche, care nu era a Consiliului Județean și, din această cauză, nu am putut face investiții decât în ceea ce privește aparatura medicală.\n\nAceastă unitate medicală are o adresabilitate foarte mare, fiind printre ultimele din țară care oferă astfel de servicii de recuperare medicală gratuite. De aceea, există solicitări de tratament pe o perioadă de cel puțin un an de acum încolo.\n\nPentru achiziționarea imobilului ʺVila Oltulʺ (în care funcționează clinica), a fost aprobată suma de 1.100.000 de euro, prețul fiind agreat de ambele părți, în urma unui proces de negociere, care a avut la bază un raport de evaluare realizat de către un expert ANEVAR.\n\nEste o clădire istorică, care intră, de astăzi, în proprietatea CJ Vâlcea și pe care o vom reabilita atât cu fonduri guvernamentale, europene, dar și cu fonduri din bugetul propriu al județului.” A declarat Președintele Consiliului Județean Vâlcea, Constantin Rădulescu!",
  "metadata": {
    "original_file": "Cozia_Info_0085.html"
  }
}