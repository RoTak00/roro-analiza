{
  "title": "ASFALTĂRI pe drumul județean care duce spre Runcu. A fost rezolvată și problema zonei de drum care prezenta instabilitate",
  "content": "Vremea bună de la acest final de toamnă a permis angajaților Regiei Autonome Județene de Drumuri și Poduri Vâlcea (RAJDP) să desfășoare noi lucrări de asfaltare în județul nostru. Astfel, luni, 25 noiembrie 2024, s-a lucrat pe drumul județean care duce în comuna Runcu, acolo unde s-a asfaltat un tronson important, chiar de la intersecția cu Drumul Județean 703 L, la Fedeleșoiu (pe raza comunei Dăești).\n\n„În această zonă, drumul avea probleme de stabilitate și a fost nevoie de lucrări de compactare și de reabilitare a rigolelor. Vom interveni și în alte zone și vom continua asfaltarea, kilometru cu kilometru, astfel încât să avem și acest drum modernizat. Totodată, cu fonduri de la Guvern, lucrăm și pe DJ 703 L, mini-centura ocolitoare a Râmnicului, așa cum îmi place să îi spun. Pentru anul viitor, avem un program îndrăzneț și pregătim noi lucrări de modernizare pe drumurile județene” , a declarat, de la fața locului, Constantin Rădulescu, președintele Consiliului Județean Vâlcea.",
  "metadata": {
    "original_file": "Gazeta_Valceana_0114.html"
  }
}