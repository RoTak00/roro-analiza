{
  "title": "ANDRA BICĂ îl contrazice pe GUTĂU: Există deja învăţământ dual la Vâlcea!",
  "content": "Primarul municipiului Râmnicu Vâlcea, Mircia Gutău, spunea într-o conferinţă de presă că în judeţul nostru nu există învăţământ dual, iar elevii nu sunt atraşi spre învăţământul profesional cu burse şi alte facilităţi din partea unor firme care, ulterior, să îi şi angajeze. Iată însă că Andra Bică, inspectorul general şcolar al Inspectoratului Şcolar Judeţean Vâlcea, îl contrazice pe edil, declarând, la postul de televiziune locală al soţului ei, că în Vâlcea există deja învăţământ dual, iar anul acesta se vor mai înfiinţa câteva clase susţinute de mediul economic, iar elevii vor fi stimulaţi cu burse. Culmea, „generalul” susţine că aceste clase se vor înfiinţa chiar la unul dintre liceele ce vor fi desfiinţate de primarul Gutău în anul şcolar viitor.\n\n„Avem o clasă care funcţionează deja în sistem dual la Colegiul de Silvicultură şi Protecţia Mediului, urmând a se desfăşura încă patru clase în anul şcolar următor. Una e la Liceul George Ţârnea din Băbeni, două clase la Liceul Economic şi una la Liceul Energetic, fiind clasele pe care le vor primi de la Oltchim, pentru că, după cum ştiţi, va fi reorganizată reţeaua. Specializările sunt în special în domeniul alimentaţiei publice. Clasa de la Energetic va fi pe chimie, iar la Băbeni va fi mecanică şi prelucrarea lemnului” – a declarat Andra Bică la postul TV al soţului ei.",
  "metadata": {
    "original_file": "Gazeta_Valceana_0316.html"
  }
}