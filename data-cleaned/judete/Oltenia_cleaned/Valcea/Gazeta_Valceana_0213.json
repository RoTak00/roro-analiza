{
  "title": "SE LUCREAZĂ la una dintre clădirile DGASPC din Râmnicu Vâlcea. Aici vor fi oferite servicii de recuperare neuromotorie",
  "content": "La începutul acestei săptămâni, președintele Consiliului Județean Vâlcea, Constantin Rădulescu, a vizitat șantierul deschis la una dintre clădirile Direcției Generale de Asistență Socială și Protecția Copilului (DGASPC) Vâlcea. Aici, în municipiul Râmnicu Vâlcea, sunt în plină desfășurare lucrări de modernizare la parterul clădirii. Până la sfârșitul anului, locația va fi una modernă și pregătită să ofere servicii de recuperare neuromotorie pentru persoane adulte. În final, centrul va fi și dotat cu echipamente medicale, aparate fitness, gimnastică și mobilier medical.\n\n„Am început săptămâna cu o vizită de lucru la Complexul de servicii comunitare din Râmnicu Vâlcea, modernizat recent cu fonduri europene. Anual, vin aici, pentru recuperare, peste 200 de copii cu probleme speciale din județul Vâlcea. Am vrut să văd cum sunt îngrijiți copiii, dar și de ce mai este nevoie pentru ca ei să beneficieze de cele mai bune condiții. În imediata apropiere, avem un alt centru de asistență socială, unde sunt în plină desfășurare lucrări de reabilitare a parterului clădirii. De altfel, avem contracte importante în curs de execuție, pentru modernizarea tuturor clădirilor aflate în coordonarea DGASPC din județul Vâlcea. Îmi doresc ca beneficiarii să aibă condiții bune în centrele noastre și, tocmai de aceea, investim în modernizarea și dotarea acestora” , a declarat Constantin Rădulescu, președintele Consiliului Județean Vâlcea.",
  "metadata": {
    "original_file": "Gazeta_Valceana_0213.html"
  }
}