{
  "title": "În scurt timp, la Centrul Seaca va fi inaugurat un muzeu istorico-etnografic, documentar și artistic grandios",
  "content": "Proiectul va fi realizat în Pavilionul B1 din cadrul Complexului Expozițional Seaca. Este un proiect expozițional istorico-etnografic, documentar și artistic, dezvoltat pe mai multe direcții, care să constituie un pol de atracție pentru turiștii stațiunii, pentru locuitorii zonei și pentru publicul care tranzitează zona.\n\nMuzeul va fi administrat de către Muzeul Județean „Aurel Sacerdoțeanu” Vâlcea care a încheiat un acord de parteneriat cu UAT Călimănești în vederea punerii la dispoziție a pavilionului. Contractul are perioada de un an cu posibilitatea de prelungire prin act adițional cu acordul părților.\n\nMuzeul Județean va asigura personalul necesar, inclusiv restauratori și conservatori, care să asigure starea expozițională a patrimoniului, sistemele de protejare, vor achita contravaloarea utilităților spațiului pus la dispoziție. Într-un cuvânt, la acest pavilion activitatea de întreținere și funcționare va fi scoasă din grija UAT Călimănești care va avea doar rolul de proprietar al spațiului respectiv. Totuși, partea călimăneșteană s-a obligat să pună la dispoziția muzeului, materiale de promovare a orașului Călimănești și să promoveze, prin orice mijloace, proiectul de aici.\n\nDe asemenea orașul va primi din partea muzeului realizarea unui stand cu imagini din Călimănești și din zonă în scopul promovării localității. Va realiza parteneriate și proiecte educaționale cu unitățile de învățământ din orașul Călimănești prin care să ofere elevilor posibilitatea lărgirii orizontului cultural.",
  "metadata": {
    "original_file": "Cozia_Info_0150.html"
  }
}