{
  "title": "Două noi proiecte de formare profesională în valoare de nouă milioane lei au fost lansate oficial la Camera de Comerț și Industrie Vâlcea",
  "content": "Miercuri, 16 octombrie 2024, de la ora 12.00, la sediul Camerei de Comerț și Industrie Vâlcea, a avut loc o dublă lansare de proiecte destinate formării profesionale: „Dezvoltare și performanță: promovarea învățării pe tot parcursul vieții” și „Avans în Carieră: Promovarea învățării pe tot parcursul vieții”. Cele două proiecte cu fonduri europene depășesc nouă milioane de lei și se întind pe trei regiuni: Sud –Vest Oltenia, Sud Muntenia și Centru.\n\n„Camera de Comerț și Industrie Vâlcea și Centrul de Pregătire Profesională, în parteneriat cu Indice Consulting, am depus aceste proiecte, undeva, în anul trecut, spre finele lui 2023. După perioada de evaluare, am câștigat cele două proiecte iar acum ne aflăm în implementare cu ele. De data aceasta, nu mai este vorba strict de formare profesională pentru angajați dar și consiliere pentru aceștia. Ce înseamnă asta? Toate firmele din regiunile prinse în proiecte vor beneficia de serviciile gratuite pe care le vom pune la dispoziția lor și anume, într-o primă fază, consilierea pentru angajați pentru a determina efectiv nevoile de formare ale pieței și apoi formarea propriu-zisă prin care angajații vor fi puși în pas cu noile tehnologii și calificările necesare în piață. Știm deja că, mai mult de 50% din nevoile pieței, se referă la digitalizare. Noutatea cu care venim este că, de data aceasta, vom putea susține cursuri și pentru cetățeni care nu aparțin Uniunii Europene dar care au rezidență sau domiciliu în România. E vorba inclusiv de cursuri de limba română „Competențe citire, scriere și înțelegere a mesajului” pentru aceste categorii de angajați. Fiecare proiect vizează 600 angajați” a explicat Mihai Cismaru în cadrul conferinței de lansare.",
  "metadata": {
    "original_file": "Curierul_0105.html"
  }
}