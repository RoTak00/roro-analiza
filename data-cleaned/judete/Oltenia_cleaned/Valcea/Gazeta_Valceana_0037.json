{
  "title": "Agheasma Mare, oferită credincioșilor la Arhiepiscopia Râmnicului",
  "content": "Luni, 6 ianuarie 2025, în parohiile din județul Vâlcea s-au săvârșit slujbele de sfințire a apei, care a devenit Agheasma Mare. La Catedrala Arhiepiscopală din Râmnicu Vâlcea slujba a fost oficiată de către Înaltpreasfințitul Părinte Varsanufie, Arhiepiscopul Râmnicului. În predica rostită cu acest prilej, ÎPS Varsanufie a spus că Sfinții Apostoli și Evangheliști mărturisesc pogorârea Duhului Sfânt ca un porumbel peste Domnul Iisus Hristos, în apele Iordanului, zicând: „Botezându-Se Iisus, când ieşea din apă, îndată cerurile s-au deschis şi Duhul lui Dumnezeu S-a văzut pogorându-Se ca un porumbel şi venind peste El” .\n\n„Coborârea Mântuitorului Hristos în apele Iordanului este semnul unei dezbrăcări a firii umane de hainele mortalității și a îmbrăcării ei cu harul iubirii treimice, în dumnezeiescul veșmânt al nestricăciunii, lucru de care ne încredințăm prin pogorârea Duhului Sfânt, Care pe toate le înnoiește și le plinește. Apele Iordanului au primit apele cele vii și necreate ale harului dumnezeiesc care izvorăsc din Duhul Sfânt prin Mântuitorul Hristos” , a mai cuvântat ÎPS Varsanufie.\n\nLa finalul slujbei, credincioșii au fost invitați și îndemnați să primească Agheasma Mare.",
  "metadata": {
    "original_file": "Gazeta_Valceana_0037.html"
  }
}