{
  "title": "Proiect pe bani mulți la Valea lui Stan - Brezoi",
  "content": "Valea lui Stan este o localitate componentă a orașului Brezoi, care deține o comunitate de rromi majoritară aici. Primăria a acordat tot timpul o atenție deosebită pentru această comunitate care se bucură de un confort urbanistic ridicat. Pe lângă apă, asfalt, iluminat, etc., și în școala de aici s-a investit susținut, au existat colabori diverse cu fundații filantropice, au existat voluntariate, numai ca micii elevi să învețe carte. Până atunci, Robert Schell (primarul orașului Brezoi) vine cu un nou proiect pentru acestă școală.\n\nProiectul se află în stadiul final de finanțare și licitație, săptămâna aceasta a fost dat ordinul de începere a lucrărilor de reabilitare totală a întregii școli, cu termen de execuție de aproximativ cinci luni. Vor fi înlocuite toate instalațiile sanitare, electrice. Înlocuire totală tâmplărie termopan, parchet. Montare termosistem exterior, înlocuire acoperiș, împrejmuiri, amenajare curți. Valoarea acestei investiții se ridică la suma de 18 miliarde lei vechi, proiectul fiind finanțat pe Programul Național de Dezvoltare Locală.\n\nPrimarul orașului Brezoi a declarat în legătură cu acest proiect: „Din păcate s-a prelungit situația aici și a trebuit să începem lucrările abia acuma. Mi-aș fi dorit să pornim în vacanța de iarnă, dar nu a fost posibil. Și tocmai de aceea, am ajuns la o înțelegere cu directorul liceului ca să putem muta copiii din Valea lui Stan, pe o perioadă de două luni, la liceul din Brezoi. Vom face câteva curse în plus cu transportul elevilor, dar, așa este cel mai corect.”",
  "metadata": {
    "original_file": "Cozia_Info_0146.html"
  }
}