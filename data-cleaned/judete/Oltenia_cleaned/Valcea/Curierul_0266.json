{
  "title": "„Mântuiește, Bunule, sufletele noastre!”",
  "content": "Privind rugăciunea drept lucrarea cea mai înaltă a minții și cea mai folositoare mântuirii sufletului, Înaltpreasfințitul Părinte Varsanufie, Arhiepiscopul Râmnicului, oferă cititorilor volumul Mântuiește, Bunule, sufletele noastre\n\nArhiepiscopia Râmnicului organizează un nou eveniment cultural prilejuit de lansarea volumului Mântuiește, Bunule, sufletele noastre!, ce va avea loc joi, 6 iunie 2024, la ora 18.00, în Sala „Emaus” a Centrului pastoral „Sfântul Ierarh Calinic”, iar bucuria lecturii va fi împărtășită auditoriului de actorul Marius Chivu.\n\nApărut în cadrul colecției „Verba Hierarchiae”, la Editura „Praxis” a Arhiepiscopiei Râmnicului, volumul Mântuiește, Bunule, sufletul noastre! prezintă tâlcuirea duhovnicească a Rugăciunii Împărate Ceresc , cea care „descoperă, prin profunzimile sale teologice, taina Pogorârii Mângâietorului și Duhului Adevărului în viața noastră, pentru a Se sălășlui în inimile noastre și a ne împărtăși viața dumnezeiască. Rugăciunea apare ca o împreună-lucrare, a lui Dumnezeu și a omului, în care Duhul Sfânt mișcă voința omului și omul atrage prin voința sa harul lui Dumnezeu și, totodată, în taina rugăciunii descoperim smerenia nădăjduitoare în sălășluirea Duhului Sfânt în noi, a Cărui prezență se face simțită ca aducătoare de liniște, de lumină și de bucurie negrăită”, ne încredințează Înaltpreasfințitul Părinte Varsanufie.\n\nÎn cadrul colecției „Verba Hierarchiae”, Înaltpreasfințitul Părinte Varsanufie a oferit anterior fiilor duhovnicești, ca, de altfel, tuturor cititorilor, o tâlcuire a rugăciunii „Tatăl nostru” în volumul Și ne învrednicește să Te numim pe Tine, Tată!”",
  "metadata": {
    "original_file": "Curierul_0266.html"
  }
}