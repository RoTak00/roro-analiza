{
  "title": "Aurora Măgură a depus jurământul. Dezvoltarea comunei Popești continuă",
  "content": "Aproape de finalul lunii recent încheiată, mai precis în data de 24 octombrie 2024, la sediul Primăriei Popești s-a desfășurat ceremonia de investire al celui de-al treilea mandat de primar a Aurorei Măgură. Alături de primăriță și în prezența reprezentanților Prefecturii Vâlcea, au depus jurământul și consilierii locali aleși de către cetățenii din comuna Popești în cadrul alegerilor locale desfășurate în data de 9 iunie 2024.\n\n„Cu această ocazie, doresc să mulțumesc tuturor locuitorilor comunei Popești pentru votul de încredere pe care eu și echipa mea l-am primit în cadrul alegerilor locale desfășurate în luna iunie a acestui an. Votul dumneavoastră mă onorează și mă responsabilizează, dragi popeșteni. Vă promit că voi continua munca pentru bunăstarea comunei noastre” , a declarat primărița Aurora Măgură după depunerea jurământului.\n\nÎn context, trebuie subliniat că unul dintre obiectivele majore pe care Aurora Măgură și echipa pe care o coordonează în cadrul Primăriei Popești și-l propun atins este reprezentat de finalizarea asfaltării străzilor și drumurilor de interes local din comună. Sunt mai multe obiective foarte importante pentru locuitorii din Popești, pe care Aurora Măgură și le propune atinse în legislatura 2024/2028, inclusiv acesta al infrastructurii rutiere locale. Despre toate acestea, dar și despre alte planuri de viitor ale administrației din comuna Popești vom prezenta informații și în numere viitoare ale publicației noastre.",
  "metadata": {
    "original_file": "Gazeta_Valceana_0183.html"
  }
}