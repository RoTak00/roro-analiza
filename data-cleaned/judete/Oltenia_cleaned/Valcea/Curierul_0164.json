{
  "title": "115 persoane se luptă cu focul care mistuie munții din Racovița",
  "content": "Pompierii militari vâlceni intervin de două zile la un incendiu localizat într-un fond forestier din localitatea Racovița. Dacă la început, în prima zi, focul se întindea pe aproximativ 6000 mp, din cauza vântului și a zonei greu accesibile pentru forțele de intervenție, focul a cuprins peste 15 hectare, iar astăzi (03.09, n.r.)deja mistuise 40 de hectare și se propaga în continuare.\n\nMarți, 03 sept, începând cu ora 07:00, pompierii militari au intervenit cu 4 autospeciale de stingere, o cisternă de 1500 de litri și o autospecială pentru muncă operativă, pentru stingerea incendiului din localitatea Racovița. În cursul nopții s-a acționat pentru stingerea unor focare care amenințau locuințele din apropierea zonei afectate.\n\n115 persoane depun eforturi susținute, în condiții de vânt, teren accidentat (foarte greu accesibil forțelor de intervenție) și caniculă, pentru stingerea incendiului: ISU: 33 de pompieri militari; Ocolul Silvic Cozia-Negoiu: 9 persoane; Obștea Drăgănești-Olt Văratica: 10 persoane; Ocolul Silvic Călimănești: 17 persoane; SVSU Titești: 6 voluntari; SVSU Racovița și SVSU Boișoara: 40 de voluntari. Suprafața afectată la ora 11:00 este de aproximativ 40 de ha. Nu sunt victime sau locuințe afectate. A fost solicitat sprijin aerian. În cursul zilei (03 sept. n.r), la ora 14:35 elicopterul a aterizat în localitatea Racovița. S-a montat sistemul Bambi Bucket (capacitate 2500 de litri), care va alimenta din lacul CHE Cornetu, iar după aceea va lansa asupra focarelor.",
  "metadata": {
    "original_file": "Curierul_0164.html"
  }
}