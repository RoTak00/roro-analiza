{
  "title": "Stânele din Vaideeni au fost dotate cu panouri solare",
  "content": "Peste 60% din stânele situate la mare altitudine din Vaideeni au fost părăsite de către ciobani din cauză că aceștia nu au parte acolo de condițiile necesare unui trai decent.\n\nAceste afirmații au fost făcute de Dumitru Chisăliță, președintele Asociației “Energia Inteligentă”, care, de altfel, a venit în ajutorul oierilor. Asociația a lansat un proiect pilot pentru a-i sprijini pe oierii de acolo. Proiectul constă în refacerea drumurilor de creastă din munții Căpățânii și dotarea stânelor cu echipamente de producere a energiei electrice. Oamenii s-au mișcat repede şi au fost deja montate mai multe panouri solare la stânele din Vaideeni.\n\nDumitru Chisăliță a transmis: „Proiectul se numește “România tradițională cu energie curată” și am plecat de la ideea că în ultimii 30 de ani ne-am cam distrus toate tradițiile și continuăm să facem acest lucru. Dar în același timp suntem și foarte în teren și refuzăm cu încăpățânare tot ce înseamnă tehnologie nouă. Am considerat că dacă vom continua pe drumul acesta pierim ca nație.\n\nPlecând de la mesajul pe care îl transmitem de fapt, că România trebuie să își păstreze tradițiile, dar trebuie sa accepte și tehnologie nouă, am încercat să identificăm în cele 95 de masive ale României care este situația stânelor, pășunatul fiind una dintre tradițiile României. Am constatat că Munții Căpățânii sunt singurii munți din România unde stânele încă există.”\n\nAsociația își dorește să refacă 60 de km de drum și să electrifice toate stânele ce aparțin primăriei Vaideeni.",
  "metadata": {
    "original_file": "Actualitatea_Valceana_0024.html"
  }
}