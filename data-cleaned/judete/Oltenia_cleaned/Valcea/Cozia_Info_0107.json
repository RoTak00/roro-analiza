{
  "title": "Și ei au adus bucurie de sărbători! Relu Constantin Chelcea - Jandarmul montan din Vâlcea a adus bucurie în sufletele copiilor",
  "content": "Relu Constantin Chelcea este cunoscut în Vâlcea pentru numeroasele sale acţiuni în zona montană din nordul judeţului, pentru faptele sale caritabile, dar și pentru seriozitatea și implicarea de care dă dovadă în timpul misiunilor. Pentru serviciile şi faptele deosebite, care au contribuit la ridicarea prestigiului instituţiei a obținut ,, Emblema de onoare a Ministerului Afacerilor Interne”.\n\n„Uneori, un gest de bunătate poate schimba radical viața unui om. Unele acte de caritate aduc lumină într-o lume adeseori prea întunecată. Atunci când dăruiești devii parte din bucuria celorlalți. Sosirea sărbătorilor de iarnă ne face mai buni și ne aduce sentimente de recunoștință, voie bună, emoție și bucurie.” a declarat jandarmul\n\nTimp de 8 ani de zile, Relu Constantin Chelcea a dorit ca astfel de sentimente să fie trăite, chiar și pentru câteva clipe, de câteva familii cu care viața nu a fost atât de prietenoasă și generoasă.\n\nÎn acest an a dăruit haine, jucării, alimente, diverse obiecte de uz casnic, inclusiv măști de protecție și dezinfectante, iar zâmbetele și bucuria de pe chipul copiilor au fost cea mai mare răsplată.\n\n,,Trebuie să simțim magia Crăciunului, iar mie mi-a plăcut dintotdeauna să aduc puțin din această magie și celor care sunt mai greu încercați. Sper ca gestul meu să le aducă liniștea de care au nevoie și să simtă că au petrecut Crăciunul într-un mod mai plăcut, fără grijile cotidiene.” a declarat Relu Constantin Chelcea",
  "metadata": {
    "original_file": "Cozia_Info_0107.html"
  }
}