{
  "title": "VÂLCEA - REZULTATE BAC 2019. Nicio medie de 10 în județul nostru!",
  "content": "Ministerul Educației a publicat rezultatele la examenul de bacalaureat 2019, înainte de contestații. În Vâlcea, circa 2700 de absolvenți de clasa a XII-a au susținut examenul maturității, însă 5 dintre ei au fost eliminați din sălile de concurs după ce au fost prinși cu telefoane și căști.\n\nEi bine, în urma publicării rezultatelor, din păcate, județul Vâlcea nu stă prea bine anul acesta în privința mediilor sau a promovabilității. Absolventii noștri nu au reușit să obțină nici măcar o medie de zece, cea mai mare medie – 9,96 – fiind obținută de eleva Dina Ștefania Gabriela de la Liceul Constantin Brâncoveanu din Horezu.\n\nGrav este că unul dintre cele mai mari, titrate și importante colegii din județul Vâlcea a obținut o „performanță” rușinoasă. Potrivit ultimelor informații, la Colegiul Național Mircea cel Bătrân din Râmnicu Vâlcea au picat examenul de bacalaureat nu mai puțin de 25 de elevi, adică aproape o clasă întreagă.\n\nUnul din motivele pentru care majoritatea absolvenților dn Vâlcea au obținut rezultate modeste a fost acela că lucrările au fost corectate la București, un centru de corectură care de ani de zile are reputația de a fi extrem de exigent sau, mai bine zis, exagerat de exigent.",
  "metadata": {
    "original_file": "Gazeta_Valceana_0253.html"
  }
}