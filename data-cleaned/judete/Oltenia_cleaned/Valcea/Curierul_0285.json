{
  "title": "Goranu, Budești, Berislăvești, Perișani, Horezu…urșii «ocupă» Vâlcea!!!",
  "content": "În perioada 19-21 mai 2024, Dispeceratul Inspectoratului de Jandarmi Județean Vâlcea a primit 10 apeluri prin intermediul SNUAU 112, prin care era semnalată prezența unor urși în următoarele localități: Râmnicu Vâlcea (cartierul Goranu), Budești, Berislăvești, Perișani și Horezu.\n\nJandarmii vâlceni au intervenit în trei cazuri pentru alungarea urșilor, iar în celelalte situații unde urșii nu mai erau prezenți la locurile indicate de apelanți, au patrulat în zonă folosind semnalele acustice și luminoase ale autospecialelor de intervenție, pentru a se asigura că pericolul a trecut.\n\nÎn Horezu ursul a distrus mai mulți stupi iar în comuna Perișani, sat Poiana, ursul a provocat pagube într-o gospodărie, atacând o capră și determinând dispariția altor trei, despre care proprietarul spune că au fost luate de animalul sălbatic.\n\n„Facem un apel către populație să nu hrănească animalele sălbatice, să fie atenți unde depozitează resturile menajere și să evite apropierea de urși pentru a-i filma sau fotografia. Recomandăm ferm ca, în cazul observării unui urs, cetățenii să sune imediat la 112 pentru a solicita ajutorul autorităților competente.”, se arată într-un comunicat transmis de jandarmeria Vâlcea.\n\nÎn tot acest timp, sute de oameni din localitățile amintite dar și cele limitrofe lor, stau cu frica și cu gândul că urșii vor apărea din nou văzându-se lipsiți de apărare. Se pare că legea nu mai apără omul, protejează doar urșii!!! Pentru a-și proteja animale și proprietățile ce alternative au oamenii, să-și facă singuri dreptate?",
  "metadata": {
    "original_file": "Curierul_0285.html"
  }
}