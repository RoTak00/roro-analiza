{
  "title": "APAVIL va întrerupe apa în zonele afectate, până la refacerea rezervelor",
  "content": "Din cauza consumului excesiv al apei potabile, precum și pe fondul prelungirii perioadei cu temperaturi ridicate, cantitatea de apă potabilă stocată în rezervoarele de înmagazinare a scăzut drastic. Având în vedere aceste aspecte, APAVIL SA anunță că începând cu data de 11.07.2024, va lua măsura întreruperii furnizării apei potabile în zonele afectate, până la refacerea rezervelor.\n\n„ Pentru asigurarea alimentării cu apă potabilă în regim continuu, consumatorii SUNT rugați să evite folosirea apei potabile pentru alte scopuri decât cele menajere, utilizând pe cât posibil apa din alte surse (fântâni, puțuri etc.) pentru alte necesități. În caz contrar, există posibilitatea ca o parte a locuitorilor să fie privați de dreptul vital de a avea minimul de apă pentru necesitățile zilnice.\n\nPentru a evita situaţia în care vom fi nevoiţi să limităm alimentarea cu apă după un program prestabilit, pentru o perioadă îndelungată, facem, din nou, apel la utilizatorii serviciilor noastre să respecte prevederile legale care impun limitarea cantitativă a consumului de apă în caz de secetă, prioritar fiind consumul personal și în scop casnic” , au precizat reprezentanții APAVIL SA.",
  "metadata": {
    "original_file": "Curierul_0206.html"
  }
}