{
  "title": "A fost stabilit prototipul staţiei de autobuz ce va înlocui vechile structuri",
  "content": "Din această săptămână, vechea staţie de autobuz de pe strada General Magheru, în vecinătatea sediului ANAF, a fost înlocuită cu prototipul după care vor fi modernizate toate cele 98 de structuri de acest fel din Râmnic.\n\nNoul model – implementat la Râmnicu Vâlcea în baza proiectului cu finanţare europeană “Modernizarea staţiilor de îmbarcare/debarcare, echiparea mijloacelor de transport în comun şi dezvoltarea unui centru utilat cu un sistem de management al traficului general în municipiul Râmnicu Vâlcea” – vine în patru variante de dimensiuni (cu lungimi de 4, 6, 8 şi 12 metri), va fi dotat cu ecran de informare (ce va prezenta inclusiv timpul de aşteptare până la următorul autobuz), are un iluminat nocturn modern şi este dotat cu câte două camere de supraveghere video pentru creşterea siguranţei călătorilor.\n\nTot în conformitate cu cerinţele proiectului, 24 de staţii dintre cele cu flux mai intens de călători vor fi dotate şi cu automate de eliberare a biletelor, cu posibilitate de plată în numerar sau cu card bancar.",
  "metadata": {
    "original_file": "Actualitatea_Valceana_0029.html"
  }
}