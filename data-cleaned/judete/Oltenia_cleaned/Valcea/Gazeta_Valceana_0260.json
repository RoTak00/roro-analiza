{
  "title": "Un inspector școlar al ISJ Vâlcea și-a dat demisia. \"M-au trădat, dezamăgit, vândut...\"",
  "content": "Demisie surprinzătoare la Inspectoratul Școlar Județean Vâlcea. Este vorba despre un inspector școlar din eșalonul doi, mai precis de inspectorul școlar pentru Educației Fizică. Până săptămâna trecută, această funcție a fost ocupată de Coca Gavrișiu Nițulescu, însă joi, 14 martie 2019, în mod surprinzător sau nu, aceasta și-a prezentat demisia. Ulterior, pe pagina sa de Facebook a apărut un text scris pare-se cu amărăciune, în care vorbește de trădare, dezamăgire și de prietenii prost înțelese: „M-au trădat, dezamăgit, vândut si ranit intr-un final”.\n\nÎn acest context, nu putem să nu menționăm de prietenia Cocăi Nițulescu cu un senator de Vâlcea, ajuns recent mare ministru, care a susținut-o în a accede la funcția de la ISJ Vâlcea. Era atât de puternică amiciția dintre cei doi, încât fostul inspector școlar de sport începuse chiar să-i facă politicianului un fel de campanie electorală prin școli, devenind chiar și membru de partid. Nu exista competiție sportivă în școli în care să nu-i mulțumească politrucului și să nu-l ridice în slăvi. Întreaga poveste s-a terminat, se pare, destul de urât însă pentru Coca Nițulescu, pentru că este destul de clar că și-a prezentat demisia în ciuda voinței sae. Există în folclorul românesc un proverb plin de înțelepciune, care se potrivește ca o mânușă în acest caz: „Când te bagi în troacă, te mănâncă porcii!”.\n\nÎn final, trebuie să menționăm că postul de inspector școlar de Educație Fizică este ocupat acum de profesorul Daniel Bărbuț de la Școala Generală „Take Ionescu”, el fiind numit în funcție vineri, 15 martie 2019.",
  "metadata": {
    "original_file": "Gazeta_Valceana_0260.html"
  }
}