{
  "title": "Valea Oltului se închide în cea mai aglomerată perioadă din an",
  "content": "Ministrul Transporturilor, Sorin Grindeanu, anunță că Valea Oltului se va închide timp de o lună. În zonă se vor face lucrări pregătitoare pentru autostrada Sibiu-Pitești. Circulația va fi oprită doar pe parcursul zilei.\n\nLucrările de pe un lot al Autostrăzii A1 Sibiu – Pitești presupun defrișarea pădurii. Acest lucru pune în pericol circulația pe DN 7 Valea Oltului, deoarece arborii care trebuie tăiați sunt chiar deasupra sau în apropierea DN. De aceea, autoritățile au decis să interzică traficul auto, pe parcursul zilei, în perioada 8 iulie-9 august, practic una dintre cele mai aglomerate perioade din an, pe acest sector de drum.\n\n„Aceste lucrări nu pot fi făcute sub trafic, ar pune în pericol viața celor care trec prin zonă (…) Din 8 iulie până pe 9 august vor fi făcute aceste lucrări care sunt foarte necesare pentru autostrada Sibiu Pitești (…) Nu există alte variante. Vrem autostradă, trebuie să facem aceste lucrări”, a spus, miercuri, Sorin Grindeanu, potrivit Mediafax.",
  "metadata": {
    "original_file": "Curierul_0218.html"
  }
}