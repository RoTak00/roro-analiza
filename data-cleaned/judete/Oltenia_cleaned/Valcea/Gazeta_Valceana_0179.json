{
  "title": "Cristina Munteanu a depus jurământul. Continuă proiectele în folosul cetățenilor din Prundeni",
  "content": "Luni, 28 octombrie 2024, Cristina Munteanu a depus jurământul ca primar ales al comunei Prundeni. Social-democrata a primit votul de încredere al cetățenilor din localitatea învecinată municipiului Drăgășani, semn că aceștia au apreciat la modul pozitiv activitatea pe care Cristina Munteanu a desfășurat-o în mandatul 2020/2024. Așa cum ați aflat din articolele publicate în ziarul nostru și după cum veți afla și în viitor, administrația locală din Prundeni se pregătește pentru implementarea altor proiecte benefice locuitorilor, pentru care se dorește atragerea cât mai multor fonduri nerambursabile (indiferent că vorbim despre fonduri europene, guvernamentale ori despre cele județene).\n\nÎn rândurile de mai jos, vă prezentăm mesajul pe care Cristina Munteanu l-a transmis locuitorilor din Prundeni după ce a fost reinvestită în funcție și a depus jurământul.\n\n„Vă mulțumesc tuturor pentru onoarea de a păși în noul mandat de primar! Vă datorez mult și vă prețuiesc pe fiecare în parte! Am depus jurământul de credință și de responsabilitate și voi face tot ce stă în priceperea și puterile mele pentru binele locuitorilor comunei Prundeni. Așa să îmi ajute Dumnezeu!” , a transmis Cristina Munteanu, la începutul noului mandat de edil-șef al comunei Prundeni.",
  "metadata": {
    "original_file": "Gazeta_Valceana_0179.html"
  }
}