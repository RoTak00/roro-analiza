{
  "title": "Trei ani fără Ilie Băjan",
  "content": "Astăzi, 11 aprilie 2024, se împlinesc trei ani de când Ilie BĂJAN pleca din această lume, lăsând un gol permanent pentru familie, prieteni, apropiați. Au trecut, iată, foarte repede trei ani de la acel moment în care fondatorul lanțului de farmacii care poartă numele familiei se muta la Domnul. Ilie Băjan a fost unul dintre pionierii antreprenoriatului din județul nostru în perioada de după evenimentele din 1989. Alături de familie, a pus bazele lanțului de farmacii în care, probabil, sute de mii de vâlceni (și nu numai vâlceni) au intrat măcar o dată în viață.\n\nIlie Băjan a fost și iubitor, dar și susținător al sportului din județul nostru, cu precădere al handbalului. Moștenind această pasiune, unul dintre fiii lui Ilie Băjan a cumpărat palmaresul echipei de handbal Oltchim Râmnicu Vâlcea, alături de trofeele pe care această echipă le-a câștigat de-a lungul timpului, toate acestea fiind donate actualei echipe de handbal Sport Club Municipal Râmnicu Vâlcea, deci, comunității locale.\n\nNu l-am uitat pe Ilie Băjan și îi asigurăm familia că nici de acum încolo nu vom da uitării memoria sa.\n\nDumnezeu să îl aibă în paza Sa!",
  "metadata": {
    "original_file": "Gazeta_Valceana_0371.html"
  }
}