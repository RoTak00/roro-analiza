{
  "title": "ISJ Vâlcea a câștigat procesul cu sindicatele. Liceele Oltchim și Henry Coandă, desființate LEGAL!",
  "content": "Vă aduceți aminte de scandalul desființării Liceelor Oltchim și Henry Coandă din Râmnicu Vâlcea? Ei bine, după conflictul mediatic, totul a ajuns în instanță. Asta pentru că sindicaliștii din învățământ urlau cât îi țineau plămânii că cele două licee neperformante au fost desființate ilegal. Ei bine, azi, 3 decembrie 2019, instanța a decis, definitiv, că avizul pentru rețeaua școlară, dat de Consiliul de Administrație din cadrul Inspectoratul Școlar Județean Vâlcea în urma căruia Consiliul Local a hotărât reorganizarea prin divizare totală a Liceului Tehnologic Henri Coandă și a Liceului Tehnologic Oltchim, a fost cât se poate de LEGAL. Asta după ce, Tribunalul Vâlcea dăduse câștig de cauză sindicatelor.\n\n“Admite recursul, casează sentința și, în rejudecare, admite excepția inadmisibilității și respinge acțiunea ca inadmisibilă. Definitivă” – se arată în minuta Curții de Apel Pitești.\n\nAcum, Sindicatul Personalului din Învățământul Preuniversitar Vâlcea rămâne să se mai judece cu Primăria Râmnicu Vâlcea, acest proces fiind suspendat până la încheierea litigiului cu Inspectoratul Școlar. Decizia favorabilă ISJ-ului ajută enorm Primăria, procesul urmând să aibă, în mod sigur, același deznodământ.\n\nÎn final, mai menționăm încă o dată, că desființarea celor două licee din Râmnicu Vâlcea a fost legală, conform deciziei magistraților.",
  "metadata": {
    "original_file": "Gazeta_Valceana_0237.html"
  }
}