{
  "title": "Se redeschide spitalul Orășenesc Bălcești!",
  "content": "Președintele Consiliului Județean Vâlcea, Constantin Rădulescu, a anunțat că a fost efectuat încă un demers pentru redeschiderea spitalului din orașul Bălcești, închis în anul 2010. Este vorba despre lansarea procedurii de achiziție a proiectării și execuției lucrărilor pentru reabilitarea și modernizarea clădirii.\n\n„Mă bucur că, după numeroase demersuri, se mișcă lucrurile pentru redeschiderea Spitalului Orășenesc Bălcești și că, în sfârșit, a fost lansată procedura de achiziție a proiectării și execuției lucrărilor pentru reabilitarea și modernizarea clădirii.\n\nÎn anul 2019, am semnat un parteneriat cu Primăria Bălcești, în scopul implementării investiției „Reabilitarea, modernizarea, extinderea și dotarea Spitalului orășenesc Bălcești” și tot atunci am alocat și banii necesari (280.000 lei) realizării documentațiilor tehnice, fără de care nu putea fi demarat proiectul.\n\nUn an mai târziu, pe 27 august 2020, a fost adoptată o hotărâre de guvern în baza căreia Spitalul Bălcești se poate reînființa, urmând să funcționeze în subordinea CJ Vâlcea.\n\nInițierea procedurilor de licitație, de către CNI, îmi oferă încrederea că această investiție, atât de importantă pentru vâlcenii din sudul județului, se va și realiza și că eforturile noastre pentru redeschiderea spitalului vor avea finalitatea pe care ne-am dorit-o.” A declarat Președintele Consiliului Județean Vâlcea, Constantin Rădulescu!",
  "metadata": {
    "original_file": "Cozia_Info_0108.html"
  }
}