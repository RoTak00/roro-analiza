{
  "title": "Intervenție urgentă a pompierilor, la Pavilionul Central, din Băile Govora. Au salvat un cățel",
  "content": "Ziua de marți (17.09, n.r.) a adus pentru pompierii militari vâlceni și o intervenție de salvare a unui animal de talie mică (câine) din medii ostile vieții, în localitatea Băile Govora. S-au deplasat la fața locului forțe din cadrul Secției de Pompieri Govora, cu o autospecială de intervenție. Cățelușa ghinionistă era blocată în cupola de pe acoperișul fostului Pavilion Central din orașul Băile Govora.\n\nAcțiunea de salvare a fost una dificilă, deoarece animalul se putea speria și risca să cadă de la o înălțime de peste 10 m. Cu ajutorul echipamentelor și procedeelor specifice, salvatorii vâlceni au reușit scoaterea cățelușei în siguranță și au eliberat-o.",
  "metadata": {
    "original_file": "Curierul_0144.html"
  }
}