{
  "title": "EXAMENUL TEORETIC pentru obținerea permisului de conducere se va putea susține oriunde în țară",
  "content": "Zilele trecute, deputații au adoptat un proiect de lege care prevede ca examenul teoretic pentru obținerea permisului de conducere să se poată susține oriunde în țară, nu numai în localitățile de domiciliu ale candidaților. Această lege modifică și completează OUG 195/2002, privind circulația pe drumurile publice care vizează în principal reducerea timpului de așteptare de la promovarea examenului teoretic până la participarea la examenul practic de obținere a permisului de conducere. Se oferă astfel posibilitatea candidaților de a participa la examenele teoretice oriunde în țară, într-un interval de timp mai rapid.\n\n„Este important de menționat că, în ciuda modificărilor aduse examenului teoretic pentru obținerea permisului de conducere, examenul practic va continua să fie susținut în condițiile existente. Acest lucru se datorează limitărilor tehnice actuale ale autorităților competente din domeniu, care nu permit desfășurarea examenului practic în orice loc din țară” , au declarat inițiatorii proiectului.",
  "metadata": {
    "original_file": "Gazeta_Valceana_0428.html"
  }
}