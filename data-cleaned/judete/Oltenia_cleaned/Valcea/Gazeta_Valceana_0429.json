{
  "title": "FOTO: 330 de jandarmi-elevi au început cursurile la Drăgășani",
  "content": "În data de 12 februarie 2024, au început cursurile pentru cea de-a 38-a serie a Școlii Militare de Subofițeri de Jandarmi „Gr. Al. Ghica” Drăgășani. Concursul de admitere s-a desfășurat în perioada 18 octombrie 2023 – 8 februarie 2024. Pe locurile scoase la concurs s-au înscris 931 de candidați, dintre care 795 bărbați și 136 femei. După parcurgerea tuturor etapelor-testarea psihologică, proba de verificare a aptitudinilor fizice, proba de verificare a cunoștințelor și vizita medicală – 330 de candidați au fost declarați „admis”. 320 dintre aceștia vor fi școlarizați pentru Jandarmeria Română, iar 10 pentru Serviciul de Protecție și Pază.\n\nProgramul de pregătire se va desfășura în perioada 12 februarie – 20 decembrie 2024 și va alterna activități derulate în școală cu stagii de practică în unitățile operative. Ceremonialul depunerii jurământului militar va avea loc în ziua de 15 martie 2024, iar examenul de absolvire se va susține în perioada 7-19 decembrie. Acesta va fi urmat de festivitatea acordării primului grad militar, sergent-major, în ziua de 20 decembrie.\n\nȘcoala Militară de Subofițeri de Jandarmi de la Drăgășani a fost înființată la 1 iulie 1938, în perioada interbelică furnizând șase promoții de absolvenți. După al Doilea Război Mondial aceasta și-a încheiat activitatea si a fost reînființată în 1995, la Bumbești-Jiu (județul Gorj), iar din anul 2000 și-a reluat activitatea la Drăgășani.\n\nÎn ultimii șase ani au fost organizate câte două sesiuni de admitere pentru Școala de la Drăgășani, aceasta reprezentând o opțiune pentru tinerii cu vârsta între 18 și 27 de ani, absolvenți de liceu cu diplomă de bacalaureat. Informații oferite de către general de brigadă Marian Zamfir, comandantul Școlii Militare de Subofițeri de Jandarmi „Gr. Al. Ghica” Drăgășani.",
  "metadata": {
    "original_file": "Gazeta_Valceana_0429.html"
  }
}