{
  "title": "Foto. SPRIJIN AERIAN pentru cei 28 de pompieri și 26 de voluntari care încearcă să stingă incendiul din nordul județului",
  "content": "Pompierii vâlceni au fost solicitați, în data de 19 noiembrie 2024, în jurul prânzului (vezi detalii), pentru stingerea unui incendiu izbucnit la vegetație uscată, în fondul forestier al comunei Câineni. Incendiul este foarte greu de stins, focarele aflându-se într-o zonă greu accesibilă.\n\nÎn dimineața de miercuri, 20 noiembrie 2024, operațiunile de stingere au fost reluate de la sol. 28 de pompieri militari vâlceni cu șapte autospeciale de intervenție, precum și 26 de persoane din cadrul Ocolului Silvic Câineni, Obștii Greblești și SVSU Câineni acționează pentru localizarea incendiului.\n\nIncendiul de vegetație uscată (frunze și doborâturi) a afectat, până miercuri, la orele prânzului. cel puțin zece hectare, în fondul forestier al comunei Câineni (pădure de fag și stejar), Punctul «Pârâul Sec».\n\nFiind o zonă de munte, foarte greu accesibilă, în cursul zilei de ieri a fost solicitată și resursă aeriană. Elicopterul a sosit astăzi, 20 noiembrie 2024, în jurul prânzului. Nu sunt persoane sau gospodării afectate.",
  "metadata": {
    "original_file": "Gazeta_Valceana_0102.html"
  }
}