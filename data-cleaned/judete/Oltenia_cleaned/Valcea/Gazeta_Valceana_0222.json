{
  "title": "Înscrierile pentru creşele din Râmnicu Vâlcea vor începe în 20 iulie",
  "content": "Având în vedere contextul determinat de pandemia de coronavirus, creşele din municipiul Râmnicu Vâlcea administrate de Primărie vor rămâne închise până la data de 1 septembrie. Înscrierea pentru anul şcolar 2020 – 2021 se va putea face în perioada 20 iulie – 14 august, iar modelul cererii, documentele necesare şi criteriile de departajare sunt deja disponibile pentru consultare pe pagina de internet a Primăriei Râmnicu Vâlcea, la adresa www.primariavl.ro. Din această toamnă, în municipiu vor funcţiona 8 creşe (inclusiv cea din cadrul Grădiniţei Ostroveni Sud, unitate în curs de finalizare), ce totalizează 339 de locuri.",
  "metadata": {
    "original_file": "Gazeta_Valceana_0222.html"
  }
}