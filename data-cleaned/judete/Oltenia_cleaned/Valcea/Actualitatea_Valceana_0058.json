{
  "title": "Trotuare şi piste pentru biciclete pe aproape 20 de km de străzi din zona de sud a Râmnicului.",
  "content": "Primăria Municipiului Râmnicu Vâlcea are în pregătire un proiect amplu de realizare de trotuare şi piste pentru biciclete în zonele limitrofe din sudul Râmnicului. Prin proiectul ”Extinderea reţelei urbane pietonale şi cicliste în zona de sud a municipiului” sunt vizate străzile Raureni – Stolniceni (tronsonul cuprins între sensul giratoriu Boromir şi intersecţia cu Aleea Nuci, până la limita administrativ-teritorială a municipiului) – lungime de 6700 m, Calea lui Traian (tronsonul cuprins între intersecţia cu strada Posada şi sensul giratoriu Boromir) – lungime 1550 m, străzile Posada, Copăcelu şi Căzăneşti – lungime 8000 m şi DC128 + DN67 – strada Principală – lungime 3450 m.\n\nTraseul pentru biciclete va fi proiectat pe partea dinspre carosabil, se va asigura un spaţiu de siguranţă faţă de partea carosabilă, se vor crea sisteme de scurgere şi evacuare a apei pluviale sub formă de rigole acoperite, dotate cu cămine de vizitare pentru intervenţii, astfel încât să nu existe pericol de băltire pe suprafaţa pistei de biciclete sau a trotuarului pietonal, se vor asigura legături facile şi în siguranţă cu partea carosabilă în intersecţii şi se vor trasa marcaje specifice pistelor pentru biciclete şi trotuarului; în cazul pistelor comune pentru biciclete şi pietoni, lăţimea minimă a acestora va fi conform reglementărilor tehnice în vigoare. La acest moment, proiectul este în stadiul aprobării Studiului de Fezabilitate în Consiliul Local, urmând ca în viitor să se acceseze linii de finanţare externă specifice în vederea concretizării acestuia.",
  "metadata": {
    "original_file": "Actualitatea_Valceana_0058.html"
  }
}