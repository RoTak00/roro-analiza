{
  "title": "Pădure-Parc Dealul Capela, 38 de hectare vă așteaptă la plimbare",
  "content": "Marți, 14 mai, amenajările realizate în cadrul proiectului Pădure-Parc Dealul Capela au fost recepționate după verificarea amănunțită făcută de o echipă alcătuită din reprezentanți ai Institutului Național de Cercetare-Dezvoltare în Silvicultură „Marin Dracea” Pitești (autorul studiului care a stat la baza proiectului), ai firmei constructoare, ai Gărzii Forestiere, ai Piețe Prest, precum și din specialiști din cadrul Primăriei Municipiului coordonați de administratorul public Eusebiu Vețeleanu.\n\nÎn urma verificărilor, nu s-au constatat deficiențe în implementarea acestui proiect. În cadrul investiției care a vizat doar zona de extravilan de 38,8 hectare din suprafața totală de 46,5 ha de pe Dealul Capela, intrată în posesia Municipiului prin HG nr. 133/2022, s-au realizat și montat un pavilion cu platformă de belvedere, două foișoare, două pavilioane amfiteatru, trei platforme pentru activități diverse, 35 de bănci, 10 ansambluri masă cu două bănci, trei panouri informative, 40 de elemente de semnalizare-orientare și un container cu 4 module pentru colectarea separată a deșeurilor.\n\nPentru zona de intravilan (cea care începe din spatele Monumentului Independenței), Primăria Municipiului a depus un proiect la Agenția de Dezvoltare Sud-Vest Oltenia, care a trecut cu bine de etapa evaluării tehnico-financiare, urmând să fie semnat contractul de finanțare pentru obținerea de fonduri europene nerambursabile.",
  "metadata": {
    "original_file": "Curierul_0296.html"
  }
}