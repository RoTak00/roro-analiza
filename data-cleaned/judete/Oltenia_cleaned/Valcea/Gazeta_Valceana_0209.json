{
  "title": "BANI de la stat. Ce sume primesc patronii care angajează șomeri cu vârsta de peste 45 de ani",
  "content": "Agenția Județeană pentru Ocuparea Forței de Muncă (AJOFM) Vâlcea reamintește că stimularea angajatorilor pentru încadrarea în muncă a șomerilor se realizează prin mai multe metode. Astfel, mai ales pentru absolvenții unor instituții de învățământ (liceu, facultate etc.), dar și pentru încadrarea în muncă a șomerilor de lungă durată, patronii care fac aceste angajări pot primi diverse fonduri, cum ar fi:\n• angajatorii care încadrează în muncă, pe durată nedeterminată, absolvenți ai unor instituții de învățământ primesc lunar, pe o perioadă de 12 luni, pentru fiecare absolvent încadrat, o sumă în cuantum de 2.250 lei, cu obligația menținerii raporturilor de muncă sau de serviciu cel puțin 18 luni;\n• angajatorii care încadrează în muncă pe durată nedeterminată absolvenți din rândul persoanelor cu handicap primesc lunar, pentru fiecare absolvent, suma de 2.250 lei pe o perioadă de 18 luni, cu obligația menținerii raporturilor de muncă sau de serviciu cel puțin 18 luni;\n• angajatorii care încadrează în muncă, pe perioadă nedeterminată, șomeri în vârstă de peste 45 de ani, șomeri care sunt părinți unici susținători ai familiilor monoparentale, șomeri de lungă durată sau tineri NEET primesc lunar, pe o perioadă de 12 luni, pentru fiecare persoană angajată din aceste categorii, o sumă în cuantum de 2.250 lei, cu obligația menținerii raporturilor de muncă sau de serviciu cel puțin 18 luni;\n• angajatorii care încadrează în muncă, potrivit legii, șomeri care, în termen de 5 ani de la data angajării, îndeplinesc, conform legii, condițiile pentru a solicita pensia anticipată parțială sau de acordare a pensiei pentru limită de vârstă, dacă nu îndeplinesc condițiile de a solicita pensia anticipată parțială, beneficiază lunar, pe perioada angajării, până la data îndeplinirii condițiilor respective, de o sumă în cuantum de 2.250 lei;\n• angajatorii care încadrează în muncă, pe perioadă (ne)determinată, șomeri tineri aflați în risc de marginalizare socială, având vârsta cuprinsă între 16-26 ani, primesc lunar, pe o perioadă de minim 1 an, maxim 3 ani, pentru fiecare persoană angajată din această categorie, o sumă de maxim 2.640 lei.",
  "metadata": {
    "original_file": "Gazeta_Valceana_0209.html"
  }
}