{
  "title": "NEWS ALERT. Ciocan şi Niţu sunt noii adjuncţi ai ISJ Vâlcea",
  "content": "S-a produs schimbarea la Inspectoratul Şcolar Judeţean (ISJ) Vâlcea. Imediat ce au rămas vacante, cele două posturi de inspector şcolar general adjunct au fost şi ocupate de o pesedistă şi un ecologist. Zilele acestea, Ministerul Educaţiei a luat decizia de a-i numi pe cele două funcţii de adjunct la ISJ Vâlcea pe Vetuţa Ciocan (PSD) şi Constantin Niţu (PER), ambii din Horezu.\n\nSocial-democrata Vetuţa Ciocan este oarecum cunoscută în mediul politico-social din judeţul Vâlcea, ea fiind aleasă şi consilier judeţean pe listele PSD. Însă, Ciocan vine din spate cu o vastă experienţă politică, ea cochetând cu multe partide, în funcţie de „cum bătea vântul” şi cum îi dictau interesele. Pe plan profesional, nu putem să trecem cu vederea că Vetuţa Ciocan a ocupat, până în anul 2015, funcţia de inspector şcolar de istorie socio-uman. Ea a susţinut şi un examen pe acest post, însă nu l-a promovat, iar ulterior şi-a retras candidatura, în încercarea de a-şi spăla onoarea, şi şi-a dat demisia din ISJ Vâlcea.\n\nDespre Constantin Niţu cred că mulţi vâlceni ştiu că a fost primar al oraşului Horezu între anii 2008-2012. Din păcate pentru el, în acea perioadă edilitară, nu a reuşit să câştige o notorietate aşa cum îşi dorea pentru a mai accede la încă un mandat. Omul a încercat să revină pe scaunul de primar, a candidat chiar şi la alegerile din 2016, însă cetăţenii cu drept de vot din Horezu nu i-au mai acordat încredere încă o dată.",
  "metadata": {
    "original_file": "Gazeta_Valceana_0283.html"
  }
}