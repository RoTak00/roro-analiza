{
  "title": "Transport persoană supraponderală, deblocare uși, asanare proiectil neexplodat… doar câteva dintre misiunile pompierilor",
  "content": "Pompierii din cadrul celor opt subunități de intervenție ale Inspectoratului pentru Situații de Urgență „General Magheru” al judeţului Vâlcea au desfășurat 126 de misiuni, în perioada 3 ianuarie (ora 08.00) – 8 ianuarie 2025 (ora 08.00). 111 misiuni au fost pentru acordarea măsurilor de prim-ajutor și transportarea la unitățile sanitare a persoanelor cu afecțiuni medicale, trei misiuni pentru stingerea unor incendii, una pentru protecția comunității și unsprezece pentru alte situații de urgență.\n\n„În perioada analizată, echipajele SMURD au intervenit în 111 cazuri pentru acordarea asistenței medicale de urgență, fiind asistate 120 de persoane. Pompierii vâlceni au efectuat o misiune de recunoaștere, în orașul Horezu, și au intervenit la alte 11 situații de urgență pentru asigurarea măsurilor de prevenire și stingere a incendiilor la accidente rutiere, asanare muniție, transportarea unei persoane supraponderale și facilitarea accesului în locuință. De asemenea, în intervalul menționat, au fost transmise trei avertizări meteorologice (Cod Galben). În continuare, salvatorii vâlceni rămân mobilizați 24 de ore din 24, 7 zile din 7, pentru gestionarea operativă a situaţiilor de urgenţă şi acordarea prim ajutorului persoanelor aflate în dificultate” , au anunțat reprezentanții ISU Vâlcea.",
  "metadata": {
    "original_file": "Gazeta_Valceana_0032.html"
  }
}