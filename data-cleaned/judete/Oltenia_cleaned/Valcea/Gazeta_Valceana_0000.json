{
  "title": "SPRIJIN FINANCIAR oferit unei familii din satul Gura Văii pentru refacerea locuinței devastată de incendiu",
  "content": "În plină iarnă, familia tinerilor Mirabela și Eduard Stoica, alături de fiul lor Mateo-Ionuț, în vârstă de 4 ani, care are grave probleme de sănătate, din satul Gura Văii, comuna Bujoreni, a rămas fără un acoperiș deasupra capului. Greaua încercare a venit în urma unui incendiu puternic produs de un scurt circuit la consola de curent. În cea mai mare parte, tavanele locuinței au fost distruse, iar acoperișul a ars în întregime.\n\nCu binecuvântarea Înaltpreasfințitului Părinte Varsanufie, Arhiepiscopul Râmnicului, Parohia Bogdănești II, a desfășurat o acțiune socială, oferind familiei Stoica un ajutor financiar în valoare de 6.800 lei, cărora s-au alăturat produse alimentare, haine, îmbrăcăminte, încălțăminte, jucării, achiziționarea lemnului, a cuielor și a tablei pentru refacerea acoperișului.\n\n„Implicarea Bisericii în aceste activități filantropice încurajează comunitățile să colaboreze pentru binele comun al aproapelui și sporește virtutea milosteniei” , a amintit parohul comunității din Bogdănești, comuna Bujoreni.",
  "metadata": {
    "original_file": "Gazeta_Valceana_0000.html"
  }
}