{
  "title": "CJ Vâlcea va solicita fonduri europene pentru construcția unei clădiri noi de spital, la Drăgoești",
  "content": "În ședința Consiliului Județean Vâlcea, organizată luni, 11 noiembrie 2024, consilierii județeni au aprobat documentațiile unui nou proiect pe care Constantin Rădulescu – președintele CJ Vâlcea și echipa pe care o coordonează în cadrul instituției doresc să îl implementeze pentru sănătatea vâlcenilor. Este vorba despre construirea unei clădiri pentru ambulatoriul Spitalului din comuna Drăgoești, aceasta fiind a doua clădire de spital pe care CJ Vâlcea o construiește la această unitate spitalicească.\n\n„Pentru realizarea acestui proiect, vom solicita o finanțare din fonduri europene, valoarea totală a investiției fiind de aproximativ 2,5 milioane euro. Noua clădire va asigura spații adecvate pentru acces rapid la servicii medicale ambulatorii de calitate și va fi dotată, prin proiect, cu mobilier specific și echipamente medicale de ultimă generație. Facem încă un pas important pentru a le oferi pacienților cu probleme de sănătate mintală servicii de diagnostic și de tratament la cele mai înalte standarde” , a explicat Constantin Rădulescu, președintele Consiliului Județean Vâlcea.",
  "metadata": {
    "original_file": "Gazeta_Valceana_0144.html"
  }
}