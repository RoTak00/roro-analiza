{
  "title": "125% – prezența într-o secție de votare din județul Vâlcea! OAMENII continuă să vină la urne…",
  "content": "La ora 15.00, prezența la alegerile prezidențiale era aproximativ 31% la nivel național și aproximativ 32% în județul Vâlcea. Este o prezență similară scrutinelor prezidențiale anterioare (calculată la aceeași oră).\n\nÎn județul Vâlcea, secțiile urbane au procente de vot de aproape 30% din totalul numărului alegătorilor înscriși, în timp ce, în secțiile rurale, procentele sunt ceva mai mari, în medie undeva la 35-40%.\n\nDar, există și excepții covârșitoare! Spre exemplu, după cum puteți vedea în imaginea de mai jos, există o secție de votare, amenajată în mediul urban, în care procentul votanților înregistrat la ora 15.00 era de 125%.\n\nEste vorba despre secția de votare amenajată la Centrul de Informare Turistică din Căciulata (orașul Călimănești). Acest procent foarte mare se explică, evident, prin faptul că acolo au votat și destui turiști aflați în stațiune. Mai exact, până la ora 15.00, la această secție au votat 157 de persoane din localitate și 659 de persoane care nu au domiciliile acolo. Un total de 816 voturi, mai mare deci decât numărul persoanelor cu domiciliile arondate la această secție (650 de persoane).\n\nContinuăm să urmărim procentul; poate, până la finalul zilei, va ajunge chiar la 200%!",
  "metadata": {
    "original_file": "Gazeta_Valceana_0092.html"
  }
}