{
  "title": "CJ Vâlcea accesează din nou fonduri europene",
  "content": "Proiectul ”Întărirea capacității Direcției Generale de Asistență Socială și Protecția Copilului Vâlcea de gestionare a crizei sanitare COVID-19”, depus de Consiliul Județean Vâlcea în cadrul Programului Operațional Infrastructură Mare 2014 – 2020, a fost aprobat, iar vineri, 21 mai 2021, a fost semnat contractul de finanțare nerambursabilă în valoare de aproximativ 400.000 euro.\n\nImplementarea acestui proiect, care are ca obiectiv consolidarea, în timp util și eficient, a capacității de răspuns la criza COVID - 19 a DGASPC Vâlcea, presupune dotarea, cu echipamente de protecție personală, cu materiale de igienă și dezinfecție și cu dispozitive medicale pentru realizarea triajului, a centrelor rezidențiale destinate îngrijirii persoanelor vulnerabile, precum și decontarea cheltuielilor deja realizate în aceste centre pentru combaterea virusului, cheltuieli ce totalizează 421.349,75 lei (87.203,47 euro).\n\nÎn contextul crizei sanitare cauzate de COVID-19, Consiliul Județean Vâlcea a derulat, la nivelul județului, un program mai amplu de sprijinire a sistemului sanitar și a celui de asistență socială, program în cadrul căruia au fost elaborate și depuse proiecte în valoare de aproximativ 19.000.000 lei (4.000.000 euro).",
  "metadata": {
    "original_file": "Cozia_Info_0111.html"
  }
}