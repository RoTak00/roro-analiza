{
  "title": "VESTE TRISTĂ de la ISU Vâlcea. Un pompier a plecat la Ceruri",
  "content": "Reprezentanții Inspectoratului pentru Situații de Urgență „General Magheru” al județului Vâlcea au anunțat astăzi, chiar de marea sărbătoare creștinească Buna Vestire, o veste tristă. Un pompier, plutonier adjutant (r) Silviu Bedreagă, a decedat.\n\n„Oricât de firesc ar fi deznodământul vieții noastre, plecarea dintre noi a celui care a fost colegul nostru, plutonier adjutant (r) Silviu Bedreagă, comandant de echipaj în cadrul Detașamentului de Pompieri Drăgășani, ne-a întristat pe toți. A ales să fie salvator, să facă tot ce-i stă în putință, pentru ca alții să trăiască. A servit patria și cetățenii timp de 25 de ani, cu onoare și pasiune, în cele mai dificile condiții și a reușit să ducă la bun sfârșit misiunile încredințate cu multă empatie și curaj. Cu regret și profundă tristețe, vă anunțăm că marți, 26 martie, îl vom conduce pe ultimul drum pe cel care a fost colegul nostru, plutonier adjutant (r) Silviu Bedreagă. Funeraliile vor avea loc la Catedrala „Adormirea Maicii Domnului” din municipiul Drăgășani, începând cu ora 13.00. Personalul Inspectoratului pentru Situații de Urgență „General Magheru” al județului Vâlcea este, în aceste momente grele, alături de familia îndoliată și îi transmite sincere condoleanțe” , a anunțat ISU Vâlcea.",
  "metadata": {
    "original_file": "Gazeta_Valceana_0385.html"
  }
}