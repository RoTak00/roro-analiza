{
  "title": "Reindustrializarea județului Vâlcea!",
  "content": "Joi, 21 noiembrie 2024, am fost prezent la ceremonia de semnare a unui nou proiect strategic, ce va poziționa județul Vâlcea și România în topul inovației energetice bazate pe hidrogen.\n\n„Hub-ul Român de Hidrogen și Noi Tehnologii Energetice – Ro-HydroHub”, o investiție de cca 130 milioane euro, reprezintă un pas important în procesul de reindustrializare a României și, implicit, a județului Vâlcea.\n\nPrin implementarea acestui proiect, la ICSI Râmnicu Vâlcea, se va crea o infrastructură modernă dedicată cercetării, dezvoltării și implementării soluțiilor tehnologice pentru producția, stocarea și utilizarea hidrogenului.\n\nICSI din Râmnicu Vâlcea, promotorul acestui proiect, beneficiază de susținerea Consiliului Județean Vâlcea și am început deja demersurile pentru transferul, cu titlu gratuit, al unui teren de peste 7.000 de metri pătrați, necesar dezvoltării proiectului.\n\nRo-HydroHub va transforma Vâlcea într-un centru de excelență în domeniul hidrogenului, reunind cercetători, studenți, masteranzi și doctoranzi, dar și parteneri din industrie, cărora le oferă oportunități remarcabile pentru inovare și dezvoltare.\n\nAcest proiect se dezvoltă cu oameni, iar aici vor lucra în jur de 350 de persoane. Tocmai de aceea, am discutat cu directorul Mihai Varlam și vom încheia un parteneriat prin care noi, CJ Vâlcea, vom pune la dispoziție apartamente pentru tinerii cercetători.\n\nPrin Ro-HydroHub, județul Vâlcea se înscrie pe harta regională și europeană a inovației, consolidându-și rolul de lider în promovarea tehnologiilor energetice sustenabile.",
  "metadata": {
    "original_file": "Curierul_0059.html"
  }
}