{
  "title": "Vezi despre ce școală din Râmnicu Vâlcea spune primarul că \"arată cel mai rău din oraș\"",
  "content": "Marea majoritate a școlilor din municipiul Râmnicu Vâlcea au fost modernizare sau sunt în curs de modernizare. Este și cazul Școlii Gimnaziale Nr. 13 din Ostroveni, care va intra într-un proces de reabilitare pe fonduri europene, într-un proiect accesat de Primăria Râmnicu Vâlcea. Însă, la ultima sa conferință de presă, primarul Mircia Gutău a ținut să precizeze că Școala Nr. 13 arată cel mai rău dintre toate unitățile de învățământ de pe raza municipiului și asta și din cauza conducerii școlii, care nu s-a gospodărit deloc până acum și a lăsat unitatea în paragină. Trebuie să precizăm că director al Școlii Nr. 13 este Ion Gherghinaru, fostul inspector general școlar al Inspectoratului Școlar Județean Vâlcea.\n\n„A fost semnat contractul de finanțare pentru obiectivul lucrăre de reabilitare, modernizare și dotare Școala Gimnazială Nr. 13. Am semnat contractul ce va fi realizat cu fonduri europene. Este vorba de modernizarea și dotarea școlii, dar și a sălii de sport. Este un contract de 50 de miliarde fără TVA. Este mare lucru pentru acea școală care arată foarte rău. Cred că este școala care arată cel mai rău din municipiu. Și aici este și lipsă de administrare. O spun fără jenă! Pentru că aceasta este și explicația pentru care nu sunt foarte mulți elevi la acea școală. Noi am făcut tot posibilul, am prins această finanțare și o facem boboc. Rămâne ca cei care o administreaza să se miște. Știți cu se zice: îi bagi cuiva în traistă, dar nu poți să îi bagi și în gură” – a declarat primarul Mircia Gutău.",
  "metadata": {
    "original_file": "Gazeta_Valceana_0249.html"
  }
}