{
  "title": "Obiectivul președintelui Rădulescu în noul mandat la CJ Vâlcea: atragerea unui miliard de euro din fonduri europene",
  "content": "În data de 22 octombrie 2024, s-a desfășurat ceremonia de constituire a Consiliului Județean Vâlcea, mandatul 2024-2028. Au fost investiți Constantin Rădulescu – președinte și consilierii județeni. Obiectivul președintelui reales al CJ Vâlcea este reprezentat de atragerea unui miliard de euro din fonduri europene.\n\n„Asemenea noilor colegi consilieri județeni, am jurat că «voi face tot ce stă în puterea și priceperea mea, pentru binele locuitorilor județului Vâlcea». Ne-am luat acest angajament în fața Lui Dumnezeu, a colaboratorilor și invitaților noștri prezenți în sală, dar și a vâlcenilor care ne-au dat votul. Pe toți îi asigur că noul mandat constituie, pentru noi, aleșii județeni, nu numai o mare onoare, ci și o mare responsabilitate pe care ne-am asumat-o, prin jurământ. Sunt convins că, împreună, prin implicare și o foarte bună colaborare, vom găsi cele mai bune soluții pentru a face din Vâlcea cel mai atractiv județ din România” , a declarat Constantin Rădulescu.\n\n„Ținta acestui mandat: un miliard de euro, fonduri atrase pentru proiectele de dezvoltare a județului Vâlcea. Cu voia Lui Dumnezeu și cu ajutorul oamenilor, vom reuși tot ce ne-am propus: cele mai bune spitale din regiune, toate drumurile județene modernizate și un trai mai bun pentru fiecare vâlcean. Așa să ne ajute Dumnezeu!” , a mai punctat președintele reales al Consiliului Județean Vâlcea.",
  "metadata": {
    "original_file": "Gazeta_Valceana_0207.html"
  }
}