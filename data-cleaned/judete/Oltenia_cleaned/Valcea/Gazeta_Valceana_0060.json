{
  "title": "Ștefan Vuza și colegii de la Chimcomplex, ajutoare ale lui Moș Crăciun pentru zeci de copii",
  "content": "Înaintea sărbătorilor de Crăciun, Ștefan Vuza, președinte Chimcomplex, alături de colegii din cadrul Chimcomplex, companie care desfășoară activități economice și la Râmnicu Vâlcea, au fost ajutoare ale lui Moș Crăciun. Însoțiți de zeci de copii, cu toții au mers la cumpărături, micuții având posibilitatea de a-și cumpăra articolele de îmbrăcăminte și de încălțăminte pe care le-au dorit și de care aveau nevoie.\n\n„Bucuria noastră de astăzi vine din zâmbetele și energia molipsitoare ale unor copii extraordinari, pe care i-am surprins cu o zi specială. I-am dus la cumpărături să-și aleagă ghetuțe, haine călduroase și alte lucruri necesare pentru a se bucura de copilărie în voie, indiferent cât de frig e afară. Ziua s-a încheiat cu o petrecere magică pentru copii, unde emoțiile au fost la fel de calde ca soba bunicilor. Acești copii, întâlniți înainte de Moș Nicolae, provin din medii sociale defavorizate și poartă cu ei o dorință mare pentru o viață mai bună. Alături de familia Vuza, Liviu Cojoc, membru al Consiliului de Administrație și colegi am lăsat agitația zilnică deoparte și ne-am dedicat câteva ore să fim alături de ei. Ce am primit în schimb? O bucurie care ne-a tăiat respirația! Această inițiativă a fost posibilă cu ajutorul Asociației «Ana și Copiii», care are grijă de o mie de copii din 300 de familii defavorizate, susținute de o echipă de îngeri voluntari” , au transmis reprezentanții Chimcomplex, în data de 18 decembrie 2024..",
  "metadata": {
    "original_file": "Gazeta_Valceana_0060.html"
  }
}