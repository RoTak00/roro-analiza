{
  "title": "«Bătălia» pentru un loc la «Mărțișor» începe în 11 februarie",
  "content": "\n• în 2024, cea mai ridicată valoare, la care s-a adjudecat un amplasament, a fost de 3.500 lei\n\n11 și 12 februarie sunt datele la care Primăria Municipiului va organiza la Sala Sporturilor „Traian” licitațiile publice cu strigare pentru ocuparea celor 84 de amplasamente pentru comercializare de articole specifice în cadrul ediției 2025 a Târgului „Mărțișor”. Conform HCL nr. 388/77/2024 și anunțului dat publicității și disponibil și pe site-ul Primăriei, termenul limită pentru înscrierea celor interesați de participarea la această procedură este 5 februarie. Sumele de la care vor porni licitațiile sunt 450 lei/amplasament (pentru Scuarul Mircea cel Bătrân) și 350 lei/amplasament (pentru cartierele Nord – Complex Nord și Ostroveni – Complex Hermes și bloc A11/3), iar perioada de funcționare a târgului este 21 februarie – 08 martie. La ediția precedentă a manifestării, la bugetul local s-au încasat 54.600 lei din chiriile percepute comercianților de mărțișoare, cea mai ridicată valoare la care s-a adjudecat un amplasament fiind de 3.500 lei.",
  "metadata": {
    "original_file": "Curierul_0000.html"
  }
}