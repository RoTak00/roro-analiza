{
  "title": "La Brezoi. Măsuri hotărâte împotriva familiilor care nu dețin contract de salubrizare",
  "content": "Consilierii locali ai orașului Brezoi au modificat, joi 28.02.2019, printr-un proiect de hotarare H.C.L. nr. 86/29.10.2015 privind instituirea la nivelul orasului Brezoi a taxei speciale de salubrizare pentru persoanele care nu au încheiat contract cu operatorul de salubritate. La ora actuală Unitatea Administrativ Teritorială are încheiat contract de ridicare a gunoiului cu SC Urban SA și este cel mai ieftin contract din județul Vâlcea.\n\nPrin acea H.C.L. din 2015 s-a aprobat instituirea la nivelul orașului Brezoi a taxei speciale de salubrizare pentru persoanele care nu au încheiat contract cu operatorul de salubritate, consilierii și Executivul considerând: „că este un act neechitabil între cetățenii care plătesc gunoiul și cei care se eschivează argumentând că nu este necesar acest serviciu. Respectivele familii, ținând cont de toate necesitățile acestora, trebuie să arunce undeva resturile menajere. Metoda deversării pe albiile râurilor sau oriunde nu te vede nimeni este strict interzisă în acest oraș, și ca atare se vor impune măsuri.”\n\nUrmare a actualizarii prin majorare a tarifului serviciului de salubrizare, pentru operațiunile de colectare, transportare si depozitare deseuri, la nivelul orașului Brezoi, se impune modificarea cuantumului taxei speciale de salubrizare pentru persoanele care nu au incheiat contract cu operatorul de salubritate. “Art.8. Cuantumul taxei speciale de salubrizare va fi de 180lei/an/persoană, iar pentru persoanele juridice se va aplica taxa specială în cuantum de 1800 lei/an”.\n\nPrimăria Brezoi va urmări și identifica, după evidențele contractelor încheiate cu Urban SA, toate familiile care nu dețin contract de salubrizare și va fi aplicată taxa în funcție de membrii familiei (ex. 180 lei aplicat la nr. de membrii).",
  "metadata": {
    "original_file": "Cozia_Info_0139.html"
  }
}