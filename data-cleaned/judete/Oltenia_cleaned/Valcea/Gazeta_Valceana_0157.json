{
  "title": "GUTĂU reface echipa cu care a realizat marile proiecte pentru Râmnic",
  "content": "În urma celor două ședințe ale Consiliului Local din Râmnicu Vâlcea desfășurate miercuri, 6 noiembrie 2024, echipa de conducere a municipiului este acum completă. Componența Consiliului Local a fost finalizată, iar comisiile de specialitate necesare pentru buna desfășurare a activității administrative au fost constituite.\n\nDe asemenea, au fost desemnați cei doi viceprimari, Carmen Preda și Eusebiu Vețeleanu, acesta din urmă fiind numit și prim-înlocuitor al primarului, având astfel responsabilitatea de a prelua conducerea în absența edilului-șef. Primarul Mircia Gutău a ținut să îi felicite pe toți cei desemnați, subliniind că cetățenii din Râmnicu Vâlcea au mari așteptări de la echipa nou-formată și de la capacitatea acesteia de a implementa proiectele care vor susține dezvoltarea orașului.\n\nDe subliniat este faptul că viceprimarii Carmen Preda și Eusebiu Vețeleanu s-au aflat, în aceleași funcții, în mandatul 2016/2020, unul considerat de foarte multă lume drept cel mai bun al primarului Mircia Gutău. Poate că mandatul care a început de puțin timp (2024/2028) va aduce și mai multe realizări pentru râmniceni și pentru conducerea din administrația locală.\n\nCu această echipă completă, administrația își propune să răspundă nevoilor comunității cu profesionalism și să promoveze proiecte de dezvoltare care să contribuie la bunăstarea râmnicenilor.",
  "metadata": {
    "original_file": "Gazeta_Valceana_0157.html"
  }
}