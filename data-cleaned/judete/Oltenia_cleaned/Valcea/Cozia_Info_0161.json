{
  "title": "Localităţile Boişoara, Titeşti, Racoviţa, Brezoi şi Voineasa se confruntă cu lipsa medicilor de familie",
  "content": "Din situaţia prezentată de directorul Casei de Sănătate Vâlcea, Alin Voiculeţ, în cadrul Comitetului Consultativ de Dialog Civic pentru Problemele Persoanelor Vârstnice, care a avut loc marţi, 23 mai 2017, la Prefectură, reiese că Vâlcea se confruntă cu o mare criză de medici de familie. Directorul CAS Vâlcea a precizat că medicii de familie în judeţ sunt din ce în ce mai puţini şi, mai trist, este că medicii tineri nu vor să urmeze specializarea pentru a deveni medici de familie. Din situaţia prezentată de directorul Voiculeţ aflăm că din luna august 2016 şi până în luna mai 2017 au decedat trei medici de familie în Vâlcea, iar alţi patru au ieşit la pensie. De asemenea, în perioada următoare, în anii 2018-2019, vor mai ieşi la pensie alţi 50 de medici de familie din judeţul nostru. În acest moment, există localităţi în Vâlcea care împart un singur medic de familie. Astfel, au probleme cu asigurarea asistenţei medicale de către un medic de familie: Boişoara, Titeşti, Racoviţa şi Brezoi. Medicii de familie din Voineasa au decedat. Medicul din Voineasa acordă asistenţă medicală la Voineasa, dar a rămas Voineasa cu un post vacant.",
  "metadata": {
    "original_file": "Cozia_Info_0161.html"
  }
}