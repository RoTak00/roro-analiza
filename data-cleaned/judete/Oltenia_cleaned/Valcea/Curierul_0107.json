{
  "title": "Laurențiu Cazan: „Candidez la Camera Deputaților pentru al doilea și ultimul mandat de parlamentar”",
  "content": "„Candidez la Camera Deputaților pentru al doilea mandat și ultimul de parlamentar. Din 2028, mă întorc acasă, ca primar al Râmnicului. Să facem treabă în orașul care a pierdut zeci de mii de oameni în ultimii 30 de ani. Oameni și oportunități. Ca deputat, pot să schimb modul în care se face politică la nivel local. Ca deputat pot să împing proiecte de dezvoltare județeană cum ar fi platforma industrială sau drumul național expres care să ne lege de autostradă. Ca deputat, pot să supraveghez cum sunt implementate aceste proiecte, să văd cine trage de timp, să pun umărul să mișcăm aparatul birocratic. Ca deputat, pot să apăs butoanele ca administrațiile să nu mai ignore cetățenii.\n\nSunt locul 2 pe lista la Camera Deputaților, liberal și vâlcean. Înainte de toate, vâlcean. Vreau ca atunci când mă votați, să vă gândiți că alegeți nu un politician, ci un frate. Un om care trage pentru Voi. Pentru ca împreună, din 2028, să schimbăm orașul acesta, dintr-unul părăsit, fără viitor, în Acasă”.",
  "metadata": {
    "original_file": "Curierul_0107.html"
  }
}