{
  "title": "Condiții pentru montarea de camere video la bloc",
  "content": "Instalarea și folosirea unei camere de supraveghere într-un bloc trebuie să fie justificată obiectiv și să apere interesul legitim al asociației de proprietari. Argumentele privind justificarea interesului legitim trebuie să se regăsească într-o documentație la nivelul asociației de proprietari și, ulterior, hotărârea de a instala un astfel de sistem trebuie adoptată în cadrul adunării generale a asociației de proprietari, potrivit Legii nr. 196/2018. Condițiile sunt: protejarea clădirilor, instalațiilor și/sau a persoanelor; siguranța spațiilor publice; identificarea, protecția și eliminarea infracțiunilor; dovezi în instanță.\n\nDatele stocate pe camerele de supraveghere nu pot fi folosite în alte scopuri (de exemplu, pentru stabilirea cotelor la întreținere) decât cele stipulate inițial în contractul adus la cunoștința și semnat de toți locatarii. Este necesară stabilirea unui număr limitat de persoane care au acces la imagini. Totodată, persoanele care au acces la imagini nu le pot prelucra decât la cererea operatorului și în scopul pentru care datele au fost inițial colectate. Persoana/persoanele care are/au acces la imagini ar trebui să le poată vizualiza doar în situația producerii unui incident care are legătură cu scopul declarat al prelucrării, și nu în mod continuu/frecvent și/sau în timp real. Montarea unor camere de supraveghere presupune stabilirea de la bun început a numărului de aparate, precum și a perimetrului/ariei înregistrate. De asemenea, toți locatarii imobilului trebuie atenționați cu privire la prezența camerelor de supraveghere în zonă.",
  "metadata": {
    "original_file": "Cronica_De_Severin_0388.html"
  }
}