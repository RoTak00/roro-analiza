{
  "title": "Prelungirea termenului pentru montarea obligatorie a repartitoarelor de căldură",
  "content": "Această inițiativă legislativă reprezintă un răspuns direct la nevoile cetățenilor români, oferindu-le timpul și suportul necesar pentru adaptarea la noile cerințe europene privind eficiența energetică. În plus, măsurile adoptate includ acordarea unui sprijin financiar substanțial, provenit din Fondul pentru Modernizare, destinat categoriilor de persoane vulnerabile. Acest sprijin va ajuta la acoperirea costurilor legate de achiziția și instalarea repartitoarelor.\n\nMinistrul Energiei, Sebastian Burduja, inițiator al proiectului, subliniază importanța acestui pas: „Suntem conștienți de provocările pe care le aduce tranziția energetică pentru cetățenii noștri, în special în contextul crizei energetice. Prin această lege, nu doar că amânăm termenul de implementare, ci oferim în premieră și un mecanism de finanțare concret, demonstrând angajamentul față de sprijinirea românilor în procesul de modernizare energetică.\n\nAceasta este o dovadă a faptului că Parlamentul României nu se limitează la prorogări de termene, ci vine cu soluții viabile și susținute financiar din Fondul pentru Modernizare. M-am asigurat astfel că niciun român nu va fi penalizat în această perioadă de sărbători și nici ulterior pentru neinstalarea repartitoarelor.”\n\nCine poate beneficia de ajutorul de maximum 750 de lei\n\nÎn România, aproximativ un milion de locuințe încă sunt conectate la sistemul centralizat de furnizare a energiei termice, iar jumătate dintre acestea se găsesc în cele șase sectoare ale capitalei. Se încadrează în categoria persoanelor și familiilor vulnerabile acelea cu un venit lunar sub 2.000 de lei pe membru de familie, alături de îndeplinirea condițiilor legate de vârstă și capacitate de muncă, dar și persoanele care sunt în risc de a-și pierde capacitatea de satisfacere a nevoilor zilnice de trai din cauza unor situații de boală și/sau dizabilitate.\n\nPragul de vârstă relevant pentru această evaluare este stabilit la 60 de ani, astfel încât toate criteriile de vulnerabilitate sunt îndeplinite pentru a identifica o persoană sau o familie în situație de risc de sărăcie și a le oferi sprijin financiar din fonduri publice. Sprijinul acordat persoanelor vulnerabile este în valoare nominală de maxim 750 lei, este acordat pe locuinţă/gospodărie vulnerabilă, numai după montarea de către o societate prestatoare de servicii energetice agreată, a sistemelor tehnice de stabilire a consumurilor individuale de energie termică (cum ar fi repartitoare, robineţi de reglare a consumului de energie termică) și pe baza procesului verbal de montare şi a facturii şi poate fi utilizat până la data de 31 decembrie 2024.",
  "metadata": {
    "original_file": "Cronica_De_Severin_0220.html"
  }
}