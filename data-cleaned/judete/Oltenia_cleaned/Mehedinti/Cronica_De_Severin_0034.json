{
  "title": "Noi facilități fiscale pentru achitarea datoriilor restante",
  "content": "Severinenii au la dispoziție noi facilități fiscale pentru a-și achita datoriile restante, grație Ordonanței Guvernamentale 107. Conform acesteia, persoanele fizice și juridice cu datorii înregistrate până la 31 august pot beneficia de scutirea completă a majorărilor de întârziere, cu condiția să își achite integral datoriile până pe 25 noiembrie. Măsura oferă un sprijin important contribuabililor și facilitează, în același timp, colectarea datoriilor restante la bugetul local. „Facilitățile se aplică tuturor datoriilor restante către primărie, inclusiv celor gestionate de Direcția de Patrimoniu și Salubritate. Până în prezent, doar 29% din totalul datoriilor au fost colectate. Aproximativ 114.000 de persoane din municipiu se află în această situație și ar putea profita de măsura de scutire de penalizări. Pentru a beneficia de aceste facilități fiscale, contribuabilii trebuie să depună o cerere la Direcția de Taxe și Impozite și să își achite datoriile restante.” declara Marius Screciu, primarul Municipiului Drobeta-Turnu Severin.\n\nMăsurile oferă facilități pentru persoanele fizice aflate în stare de insolvabilitate, cu datorii de până la 5.000 de lei. Acestea pot beneficia de o reducere de 50% din suma restantă, fără penalizări, dacă achită diferența până la 25 noiembrie. Persoanele cu datorii mai mari de 5.000 de lei pot beneficia de o reducere de 25% din valoarea debitului restant, de asemenea fără penalizări. În evidențele Direcției de Taxe și Impozite se află 348 de persoane eligibile pentru aceste facilități.",
  "metadata": {
    "original_file": "Cronica_De_Severin_0034.html"
  }
}