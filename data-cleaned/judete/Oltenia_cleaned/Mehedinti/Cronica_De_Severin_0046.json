{
  "title": "Deschiderea noului an universitar la Facultatea de Geografie din Drobeta-Turnu Severin",
  "content": "Astăzi, 1 octombrie, a avut loc deschiderea oficială a noului an universitar la Facultatea de Geografie din Drobeta-Turnu Severin, filiala locală a Universității din București. Evenimentul a fost marcat de o dublă aniversare: 124 de ani de învățământ geografic la nivel național și 20 de ani de activitate continuă în Drobeta-Turnu Severin. „Mulțumesc inițiatorilor acestui proiect și profesorilor universitari care au făcut posibilă existența acestei filiale, oferind absolvenților de liceu din orașul nostru oportunitatea de a accesa un învățământ geografic de calitate”, a declarat Asistent univ. dr. Mihaela Oglindoiu. Prezent la eveniment a fost și primarul municipiului Drobeta-Turnu Severin, Marius Screciu. Acesta a reafirmat susținerea administrației locale pentru instituția de învățământ: „Studenții Facultății de Geografie din Drobeta-Turnu Severin au oportunități reale în municipiul nostru. Este important ca aceștia să fie pasionați de ceea ce învață și să se dezvolte profesional, iar noi îi vom sprijini mereu cu drag. Facultatea își desfășoară activitatea într-o clădire a primăriei. Le oferim sprijin pentru ca ei să își găsească locul în societate” , a transmis primarul. Evenimentul s-a încheiat cu un mesaj motivațional din partea profesorului Grigore Gociu, care i-a îndemnat pe studenți să valorifice oportunitatea de a studia geografia în orașul lor natal și să învețe unii de la alții: „ Chiar dacă, poate v-ați gândit să studiați planificarea teritorială la Timișoara sau București, trebuie să realizați avantajul pe care îl aveți studiind aici, acasă. Vă urez mult succes și încurajez colaborarea și învățarea reciprocă.” La Facultatea de Geografie din Drobeta-Turnu Severin studiază 75 de studenți, care astăzi au început un nou capitol sub îndrumarea cadrelor universitare.",
  "metadata": {
    "original_file": "Cronica_De_Severin_0046.html"
  }
}