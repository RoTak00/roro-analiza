{
  "title": "Un nou preot paroh la Parohia Salcia I",
  "content": "A fost zi de mare bucurie pentru credincioșii parohiei Salcia I, în duminica dinaintea Înălțării Sfintei Cruci. Preasfințitul Părinte Nicodim a hirotonit aici, în cadrul Sfintei Liturghii, pe noul preot al parohiei. Sfânta și Dumnezeiasca Liturghie a Sfântului Ioan Gură de Aur a fost oficiată de către Preasfințitul Părinte Nicodim, Episcopul Severinului și Strehaiei, alături de un ales sobor. Răspunsurile stranei au fost date de Grupul Psaltic „Sf. Mare Mucenic Gheorghe” de la Catedrala Episcopală din Drobeta Turnu Severin. După momentul Heruvicului, părintele diacon Ioan-Gabriel Bădescu a dat citire mărturisirii de credință, pe care a semnat-o împreună cu soția sa, iar mai apoi a fost hirotonit întru preot prin punerea mâinilor Preasfințitului Părinte Nicodim, Ierarhul locului. După finalul Sfintei Liturghii părintele Vasile Ghițan, protoiereu al Protoieriei Vânju Mare, a dat citire actului de instalare, iar după acest moment, Preasfințitul Părinte Nicodim a instalat în postul de preot paroh pe noul hirotonit, Ioan-Gabriel Bădescu, care a primit din mâinile Preasfințitului Părinte însemnele împuternicirii ca paroh: Sfânta Evanghelie, Sfânta Cruce și cheia Bisericii. După instalarea sa ca paroh, părintele Ioan Bădescu a rostit câteva cuvinte la acest moment de înaltă încărcătură emoțională. De asemenea Preasfințitul Părinte Nicodim le-a vorbit celor prezenți despre Sfânta Taină a Preoției și importanța ei pentru comuniunea, în rugăciune, în Biserică, prezentând lucrarea preoțească. Ierarhul le-a mai vorbit celor prezenți despre prețuirea vârstei, ca timp al lui Dumnezeu lăsat nouă, îndemnând la rugăciune, cu nădejde și mulțumire, pentru anii pe care ni i-a dat Dumnezeu.",
  "metadata": {
    "original_file": "Cronica_De_Severin_0489.html"
  }
}