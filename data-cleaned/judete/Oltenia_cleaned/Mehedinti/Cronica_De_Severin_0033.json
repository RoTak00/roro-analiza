{
  "title": "MARIUS SCRECIU: „Nu vom da drumul la încălzire acolo unde datoriile sunt exagerate”",
  "content": "Asociațiile de proprietari care înregistrează datorii mari către Serviciul Public de Alimentare cu Energie Termică (SPAET) nu vor mai primi agent termic, până când nu își vor achita restanțele de plată. Anunțul a fost făcut, astăzi, de primarul Municipiului Drobeta-Turnu Severin, Marius Screciu, la finalul ședinței de consiliu local. Datoriile asociațiilor de proprietari către SPAET se ridică la suma de 7 milioane de lei, echivalentul a aproape 1,5 milioane de euro. Din această sumă, circa 4,5 milioane de lei sunt acumulate doar de 25 de asociații de proprietari, dintre cele 250 existente în Drobeta-Turnu Severin. Din lista datornicilor, cele mai mari restanțe sunt înregistrate de asociațiile de proprietari 98, BV, asociația de proprietari 106 B, urmate de alte 22 de asociații. „Nu vom da drumul la încălzire, acolo unde datoriile sunt exagerate”, a declarat primarul Marius Screciu. „Există cazuri punctuale în care administratorii au dispărut cu banii, iar dosarele se află în atenția procuraturii și a poliției. În aceste cazuri vom furniza agentul termic, însă acolo unde nu s-a plătit și în continuare sunt datorii, nu vom furniza agentul termic.”\n\nPrimarul a mai declarat că administrația locală este pregătită să livreze agentul termic în funcție de evoluția vremii, în acest moment procedura de achiziționare a păcurii fiind în desfășurare: „ Anul trecut am început furnizarea agentului termic în data de 15 noiembrie. Acum, procedura de achiziție de păcură este în desfășurare, iar în următoarele 10 zile vom fi pregătiți să începem furnizarea.” În ceea ce privește costurile, prețul gigacaloriei pentru populație va rămâne neschimbat față de anul trecut, la valoarea de 450 de lei.",
  "metadata": {
    "original_file": "Cronica_De_Severin_0033.html"
  }
}