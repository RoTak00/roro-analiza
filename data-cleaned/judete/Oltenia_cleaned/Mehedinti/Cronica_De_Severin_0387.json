{
  "title": "Instituțiile, bune de plată",
  "content": "Preşedintele Klaus Iohannis a promulgat legea pentru modificarea Legii contenciosului administrativ nr. 554/2004. Actul normativ prevede că persoanele responsabile din instituţiile care nu respectă deciziile instanţelor vor plăti amenzile din bugetele instituţiilor, nu din cele personale.Actul normativ are ca obiect de reglementare modifcarea art. 24 alin. (3) şi a art. 26 din Legea nr. 544/2004, în sensul că, în cazul nerespectării în mod culpabil de către autoritatea publică a obligaţiei de a încheia, de a înlocui sau de a modifica actul administrativ, de a elibera un alt înscris sau de a efectua anumite operaţiuni administrative, instanţa de executare să poată aplica acesteia, la cererea creditorului, o amendă de 20% din salariul minim brut pe economie pe zi de întârziere, care se face venit la bugetul de stat. Legea propune ca persoana juridică, autoritatea sau instituţia publică să se poată îndrepta cu acţiune împotriva celor vinovaţi de neexecutarea hotărârii, potrivit dreptului comun. În cazul în care cei vinovaţi sunt demnitari sau funcţionari publici, atunci vor fi aplicate reglementările speciale. Atunci când statul este prejudiciat, obligaţia exercitării acţiunii în regres pentru recuperarea fondurilor publice este reglementată de art. 1384 alin. (2) din Codul Civil, potrivit căruia: „Când cel care răspunde pentru fapta altuia este statul, Ministerul Finanţelor Publice se va întoarce în mod obligatoriu, pe cale judiciară, împotriva aceluia care a cauzat prejudiciul, în măsura în care acesta din urmă este răspunzător, potrivit legii speciale, pentru producerea acelui prejudiciu”.",
  "metadata": {
    "original_file": "Cronica_De_Severin_0387.html"
  }
}