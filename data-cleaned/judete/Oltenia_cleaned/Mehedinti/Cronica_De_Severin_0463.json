{
  "title": "Fără copii după acte",
  "content": "De la 1 ianuarie 2022, funcționarii statului nu vă mai pot cere copii după acte. Instituţiile publice nu vor mai putea solicita copii după acte iar legea publicată în Monitorul Oficial poate scurta timpul sau birocrația se care se lovesc și fermierii pentru accesarea subvențiilor sau a altor proiecte din bani europeni și naționali. Astfel, instituțiile publice vor fi obligate să îşi dezvolte baze de date interconectate şi proceduri simplificate de interogare a acestora. Legea 267/2021, publicată miercuri, 10 noiembrie, în Monitorul Oficial are în vedere completarea OUG nr. 41/2016 privind stabilirea unor măsuri de simplificare la nivelul administrației publice centrale, vizează astfel debirocratizarea sistemului administrativ prin facilitarea obținerii de copii ale diverselor documente de care ar putea fi nevoie pentru soluționarea unei cereri printr-un simplu e-mail între instituții, cu acordul expres al celui care a făcut cererea. \n\n „(1) Se interzice instituțiilor publice și organelor de specialitate ale administrației publice centrale să solicite persoanelor fizice sau persoanelor juridice, în vederea soluționării cererilor pentru furnizarea unui serviciu public, copii de pe avize sau alte documente care au fost emise de către instituții publice sau organe de specialitate ale administrației publice centrale. \n\n (2) Instituțiile publice și organele de specialitate ale administrației publice centrale solicită entităților care au emis documentele prevăzute la alin.(l), în format electronic, copii sau extrase ale acestora, în baza consimțământului expres al beneficiarului serviciului public, (…)”. \n\n După ce măsura se va aplica, respectiv din 1 ianuarie 2022, va fi folosită la cumpărarea unei locuințe, schimbarea cărții de identitate, înscrierea în evidențele fiscale a unui mijloc de transport.",
  "metadata": {
    "original_file": "Cronica_De_Severin_0463.html"
  }
}