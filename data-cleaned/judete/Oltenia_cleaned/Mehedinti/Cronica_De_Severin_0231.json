{
  "title": "Corul Kinonia a concertat în biserica Parohiei Schela Nouă",
  "content": "În preajma Sfintelor Sărbători de iarnă, corul Kinonia al Episcopiei Severinului şi Strehaiei susţine în mai multe locaţii concertul de colinde intitulat „Hristos se naște, slăviţi-L!”. Astfel, în data de 10 decembrie 2023, corul Kinonia a susținut al doilea concert de colinde din acest an în biserica Parohiei Schela Nouă. Concertul a făcut parte dintr-un amplu program duhovnicesc fiind precedat de Sfânta Liturghie oficiată de părintele paroh Zidaru Andrei. Evenimentul a fost prezentat de doamna Drăghia Irina şi a debutat cu un scurt program de colinde cântate de grupul de colindători ai parohiei Carpe in Deum. A urmat concertul de colinde al Corului Kinonia, o reprezentație de excepție sub bagheta dirijorală a Părintelui Iulian Pruiu. Corul a susținut un repertoriu format din mai multe colinde tradiționale scrise pe notație psaltică, colinde corale armonizate scrise în notație liniară, colinde tradiționale din nordul Județului Mehedinți și din Ardeal. Credincioșii s-au bucurat nespus pentru că părintele lor paroh, Andrei Zidaru, care este și membru Corului Kinonia, le-a făcut această mare bucurie duhovnicească.",
  "metadata": {
    "original_file": "Cronica_De_Severin_0231.html"
  }
}