{
  "title": "Legile educației vin cu reguli noi",
  "content": "Până acum, folosirea telefoanelor mobile era interzisă doar în timpul orelor de curs. Din toamnă, elevii vor putea folosi telefoanele în școli, însă doar în zonele specificate în regulamentul intern.\n\nBa mai mult, elevii nu vor avea voie să folosească telefoanele nici în timpul activităților școlare care se petrec în afara unității de învățământ. În plus, dacă nu respectă regula, profesorii vor putea chiar să le confiște telefoanele dacă sunt folosite oriunde altundeva. Ulterior, potrivit noii legi, telefoanele vor fi predate elevilor sau părinților, după caz.\n\nLegea nu prevede însă ce se întâmplă în momentul în care un elev refuză să predea telefonul unui profesor și nici situațiile în care profesorul va preda telefonul înapoi la sfârșitul orei sau al zilei. În prezent, interdicția privind telefoanele mobile nu era trecută în legea educației, ci doar în regulamentul cadru de organizare și funcționare a unităților de învățământ preuniversitar. Nu se preciza nici faptul că profesorii pot prelua telefoanele dacă elevul încalcă regula.",
  "metadata": {
    "original_file": "Cronica_De_Severin_0305.html"
  }
}