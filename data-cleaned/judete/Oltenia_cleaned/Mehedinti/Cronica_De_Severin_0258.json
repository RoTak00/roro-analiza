{
  "title": "Regulile privind pensionarea anticipată se schimbă",
  "content": "Astfel, românii care au îndeplinit stagiul complet de cotizare de 35 de ani vor putea să se pensioneze mai repede. Pensia anticipată se va acorda celor care au lucrat cel puțin cinci ani peste stagiul complet, comparativ cu opt ani, anterior.\n\nPentru a putea să fie solicitată pensie anticipată, trebuie îndeplinite două condiții: \n\n – să fie depășit cu cinci ani stagiul complet de cotizare de 35 de ani \n\n – solicitantul să aibă cel mult cinci ani înainte de împlinirea vârstei standard de pensionare. În prezent, aceasta este de 65 de ani pentru bărbați, în timp ce la femei se stabilește în funcție de anul nașterii.\n\nPensia anticipată va fi însă penalizată pentru fiecare lună de anticipare cu: 0,4% dacă perioada de stagiu de cotizare realizată peste stagiul complet de cotizare contributiv este de până la 1 an, între un an și 2 ani penalizarea este de 0,35%, între 2 și 3 ani – 0,30%, între 3 și 4 ani – 0,25%, între 4 și 5 ani – 0,20%.\n\nCând se ajunge la vârsta de pensionare, pensia se calculează din oficiu. Potrivit actului normativ, femeile care au între 58 și 63 de ani se pot pensiona anticipat, la fel şi bărbaţii cu vârste cuprinse între 60 și 65 de ani. Bărbaţii au posibilitatea să iasă mai repede la pensie, în situația în care au peste 40 de ani de cotizare. Proiectul privind noua lege a pensiilor publice a fost aprobat de Guvern, în data de 9 noiembrie.",
  "metadata": {
    "original_file": "Cronica_De_Severin_0258.html"
  }
}