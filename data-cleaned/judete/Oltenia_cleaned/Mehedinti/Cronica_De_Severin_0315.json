{
  "title": "UN NOU LOC DE JOACĂ ÎN DROBETA TURNU SEVERIN",
  "content": "Un nou loc de joacă a fost dat în folosință copiilor din Drobeta Turnu Severin, acesta fiind unul din cele 26 astfel de spații construite în baza unui contract de asociere încheiat între Primăria municipiului și Consiliul Județean Mehedinți.\n\nLocul de joacă nou construit se află în spatele Blocului Nr.6, în apropierea Liceului Tehnologic ”Domnul Tudor” și va deservi copiii blocurilor din apropiere.\n\n“Am găsit copii și bunici mulțumiți de faptul că spațiul este unul modern, cu echipamente noi și sigure, dar și cel mai important, cu covor elastic din cauciuc (TARTAN), care îi protejează pe cei mici de răni grave, în cazul în care se întâmplă să cadă.\n\nLa fel ca în cazul parcărilor din municipiu, pentru care am încheiat un contract de asociere cu Primăria Drobeta Turnu Severin și am alocat fonduri de la bugetul județului, și pentru locurile de joacă am alocat aproximativ 2 000 000 lei și o vom face, în continuare, pentru toate investițiile importante din municipiu.\n\nÎn total, se construiesc 26 noi locuri de joacă, iar până acum au fost recepționate un număr de 15 spații.\n\nNe dorim ca cei mici să aibă condiții bune de joacă în aer liber pentru a avea o creștere sănătoasă!”, a transmis președintele Consiliului Județean Mehedinți, Aladin Georgescu.",
  "metadata": {
    "original_file": "Cronica_De_Severin_0315.html"
  }
}