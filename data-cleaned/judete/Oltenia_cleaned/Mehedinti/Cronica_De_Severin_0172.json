{
  "title": "CEL MAI MARE LICEU DIN MEHEDINȚI, MODERNIZAT CU FONDURI EUROPENE",
  "content": "Colegiul Național Pedagogic „Ștefan Odobleja”, cel mai mare din municipiu și unul dintre cele mai mari licee din regiunea Olteniei, având peste 1300 de elevi, va intra într-un amplu proces de modernizare și extindere, cu fonduri europene.\n\nAm semnat contractul de finanțare pentru acest proiect, evaluat la aproape 20 de milioane de lei, ce va include lucrări de renovare interioară și exterioară, precum:\n\nSchimbarea tâmplăriei de la uși și ferestre cu una eficientă din punct de vedere energetic; Implementarea măsurilor de siguranță conform cerințelor ISU, inclusiv sisteme de detectare a incendiilor, iluminat de urgență și instalații de hidranți.\n\nDe asemenea, vom reabilita terenul de sport și vom extinde capacitatea școlii cu încă 21 de săli de clasă, complet dotate, eliminând astfel necesitatea desfășurării cursurilor în două schimburi. Practic, odată cu acest proiect, vom construi o nouă școală.\n\nPe lângă toate acestea, colegiul va beneficia și de dotările necesare, inclusiv mobilier, echipamente digitale și materiale didactice, obținute printr-un proiect în valoare de 7 milioane de euro, ce va acoperi nevoile de dotare ale tuturor unităților de învățământ din municipiu.\n\nInvestiția în infrastructura educațională este esențială, de aceea continuăm să investim în acest domeniu și să construim un sistem de învățământ solid pentru viitorul copiilor noștri.",
  "metadata": {
    "original_file": "Cronica_De_Severin_0172.html"
  }
}