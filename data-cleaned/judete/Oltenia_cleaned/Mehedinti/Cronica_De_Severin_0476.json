{
  "title": "„Carantină de Severin”",
  "content": "Instituția Prefectului județului Mehedinți a transmis luni, 4 octombrie, că în urma înregistrării incidenței cumulative de 7,75 la 1.000 de locuitori, Comitetul Județean pentru Situații de Urgență Mehedinți a aprobat noi măsuri pentru limitarea răspândirii virusului SARS-COV-2, în municipiul Drobeta-Turnu-Severin. Astfel, începând de marți, 5 octombrie 2021, se vor pune în aplicare următoarele măsuri: \n\n se interzice circulaţia persoanelor în afara locuinţei/gospodăriei, în intervalul orar 20:00-05:00, cu următoarele excepţii: \n\n a) deplasarea în interes profesional, inclusiv între locuinţă/gospodărie şi locul/locurile de desfăşurare a activităţii profesionale şi înapoi; \n\n b) deplasarea pentru asistenţă medicală care nu poate fi amânată şi nici realizată de la distanţă, precum şi pentru achiziţionarea de medicamente; \n\n c) deplasări în afara localităţilor ale persoanelor care sunt în tranzit sau efectuează călătorii al căror interval orar se suprapune cu perioada interdicţiei, cum ar fi cele efectuate cu avionul, trenul, autocare sau alte mijloace de transport de persoane, şi care poate fi dovedit prin bilet sau orice altă modalitate de achitare a călătoriei; \n\n d) deplasarea din motive justificate, precum îngrijirea/însoţirea copilului, asistenţa persoanelor vârstnice, bolnave sau cu dizabilităţi ori decesul unui membru de familie; \n\n Totodată, măsurile nu se aplică persoanelor care sunt vaccinate împotriva virusului SARS-COV-2 şi pentru care au trecut 10 zile de la finalizarea schemei complete de vaccinare, respectiv persoanelor care se află în perioada cuprinsă între a 15-a zi şi a 180-a zi ulterioară confirmării infectării cu virusul SARS-COV-2 şi care fac dovada îndeplinirii acestei condiţii prin intermediul certificatului de vaccinare, pe suport hârtie sau în format electronic, sau al certificatului digital al Uniunii Europene privind COVID-19. \n\n Pentru verificarea motivului deplasării în interes profesional, persoanele sunt obligate să prezinte, la cererea autorităţilor abilitate, legitimaţia de serviciu sau adeverinţa eliberată de angajator, ori o declaraţie pe propria răspundere, completată în prealabil. Pentru verificarea motivului deplasării în interes personal, persoanele sunt obligate să prezinte, la cererea personalului autorităţilor abilitate, o declaraţie pe propria răspundere, completată în prealabil.",
  "metadata": {
    "original_file": "Cronica_De_Severin_0476.html"
  }
}