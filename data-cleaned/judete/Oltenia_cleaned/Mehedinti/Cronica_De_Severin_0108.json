{
  "title": "1800 de angajati CE Oltenia asteaptă…",
  "content": "Complexul Energetic Oltenia are circa 1800 de angajați cu contracte de muncă pe perioadă determinată, cărora le prelungește contractul la fiecare 6 luni, termenul limita expirând la finalul lunii iunie.\n\nMăsura angajării acestora a fost luată în anul 2022, pe fondul creșterii prețului la energie, noile prețuri din piață plasând compania în zona de profit.\n\nMulți dintre ei copiii sau rude ale salariaților și au fost convinși să vină de la prestatori sau din alte locuri cu speranța că vor fi angajași definitiv la CE OLTENIA, lucru care nu s-a întâmplat. În prezent, oamenii au salarii mici și nu vor beneficia de niciun fel de protecție socială, în caz de concedieri colective, atrage atenția liderul sindical Constantin Crețan.\n\nUna din variantele luate în calcul este încadrarea lor la Minprest Serv, societate la care CEO este acționar majoritar. Încadrarea s-ar putea face pe aceleași posturi și în aceleași locuri de munca, dar în condiții salariale mai bune, aceștia urmând a beneficia de tichete de masă, prima de Paști și de Crăciun.\n\nSe apelează la aceste tertipuri deoarece CEO trebuie să respecte planul de restructurare, care prevede o reducere graduală a numărului de angajați. La finalul anului 2023, trebuiau să mai rămână 7796 de salariați, iar, la finalul anului 2024, în companie trebuie să fie cu 1000 mai puțini, respectiv 6744 de salariați.",
  "metadata": {
    "original_file": "Cronica_De_Severin_0108.html"
  }
}