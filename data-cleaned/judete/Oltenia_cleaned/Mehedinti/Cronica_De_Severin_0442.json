{
  "title": "Impozit pe mijloace de transport 2022",
  "content": "Orice persoană care are în proprietate un mijloc de transport care trebuie înmatriculat/înregistrat în România datorează un impozit anual. Impozitul pe mijloacele de transport se datorează pe perioada cât mijlocul de transport este înmatriculat sau înregistrat în România. \n\n Impozitul pe mijloace de transport se achită în fiecare an, în două tranșe egale. Termenele legale stabilite sunt 31 martie și 30 septembrie. \n\n Proprietarii de mașini care plătesc impozitul pentru întreg anul până la 31 martie beneficiază de o reducere de până la 10%. Impozitul auto se calculează în funcție de capacitatea cilindrică a motorului. Aceasta este exprimată în centimetri cubi (cmc). \n\n Pentru autoturismele cu capacitatea cilindrică între 1.601 cmc şi 2.000 cmc inclusiv, suma fixă luată în calcul la stabilirea impozitului este de 18 lei/200 cmc, la cele cu capacitatea cilindrică între 2.001 cmc şi 2.600 cmc inclusiv – 72 lei/200 cmc, la cele cu capacitatea cilindrică între 2.601 cmc şi 3.000 cmc inclusiv – 144 lei/200 cmc, iar la cele cu capacitatea cilindrică de peste 3.001 cmc suma de luat în calcul la stabilirea impozitului este de 290 lei/200 cmc. \n\n În cazul motocicletelor sau al autoturismelor cu capacitatea cilindrică de până la 1.600 cmc, valoarea stabilită de Codul fiscal este de 8 lei/200 cmc. \n\n Totodată, același act normativ stabilește o serie de scutiri și reduceri de la plata impozitului auto. Concret, vehiculele istorice sau cele electrice nu plătesc impozit la stat. În plus, consiliile locale pot decide acordarea de scutiri sau reduceri la impozitul pe mijloacele de transport agricole utilizate efectiv în domeniul agricol. \n\n Nu vor plăti impozit pentru mijloacele de transport veteranii de război, văduvele de război sau văduvele nerecăsătorite ale veteranilor de război, pentru un singur mijloc de transport, la alegerea contribuabilului.",
  "metadata": {
    "original_file": "Cronica_De_Severin_0442.html"
  }
}