{
  "title": "LOCUINȚE NOI PENTRU TINERII ȘI FAMILIILE CARE TRĂIESC ÎN CONDIȚII DIFICILE",
  "content": "Una dintre provocările majore la nivelul administrației locale o reprezintă condițiile precare de locuit, care afectează, în principal, tinerii și familiile cu mulți copii. Este o situație care ne-a determinat să căutăm soluții, iar astăzi am semnat un proiect prin care vom investi aproape 8 milioane de euro, fonduri europene, în construirea a trei blocuri de locuințe destinate tinerilor cu vârsta cuprinsă între 18 și 35 de ani din comunitățile vulnerabile.\n\nProiectul, finanțat din Planul Național de Redresare și Reziliență, se va realiza pe un teren situat în zona Sălii Polivalente, acolo unde vom construi 32 de garsoniere și 64 de apartamente cu două camere.\n\nLocuințele vor respecta standardul nZEB (nearly Zero – Energy Building) și vor fi dotate cu panouri solare și fotovoltaice, pompe de căldură și sisteme inteligente de iluminat. Practic, este vorba despre clădiri al căror consum de energie este aproape egal cu zero și care produc o mare parte din energie din surse regenerabile.\n\nTermenul de dare în folosință a celor trei blocuri este de doi ani de la începerea lucrărilor, iar locuințele vor fi acordate tinerilor pe baza unui dosar pe care aceștia trebuie să îl întocmească și să îl depună la primărie.\n\nEste o inițiativă prin care urmărim să construim un viitor mai bun pentru tinerii noștri, oferindu-le șansa de a se integra și a contribui activ la comunitatea în care trăiesc.",
  "metadata": {
    "original_file": "Cronica_De_Severin_0256.html"
  }
}