{
  "title": "Trotineștii vor putea fi amendați și de polițistii locali",
  "content": "Abaterile conducătorilor de trotinete electrice de la legislația rutieră au intrat în vizorul Legislativului. O nouă propunere de modificare a normelor în vigoare va permite polițistilor locali să constate contravențiile făcute de aceștia și să îi amendeze.\n\nDocumentul a fost votat de Parlament și va merge la promulgare. Odată cu îndeplinirea acestui ultim pas procedural, documentul urmează să fie publicat în Monitorul Oficial. O propunere de modificare a Legii poliției locale, adoptată de Camera Deputaților, îi vizează direct pe trotinetiști.\n\nConform acesteia, Poliția locală va primi atribuții în ceea ce priveste constatarea contravențiilor și sancționarea acestora, în cazul în care au fost săvârșite de către conducătorii de trotinete electrice.\n\nPână la intrarea în vigoare a acestei modificări (după promulgarea sa de către președinte și publicarea în Monitorul Oficial), polițiștii locali pot sancționa numai pietoni, bicicliști, conducători de mopede și de căruțe, dar nu și trotinetiști, singurii care au competențe în acest sens fiind polițiștii rutieri. Mai multe detalii puteți citi aici.\n\nÎn expunerea de motive care însoțește propunerea legislativă, inițiatorii acesteia menționează pericolul pe care trotinetiștii îl reprezintă pentru pietoni și ceilalți participanți la trafic, concretizat în numărul mare de accidente în care sunt implicați conducătorii de trotinete. \n\n Indisciplina trotinetiștilor a atras nemulțumirea celorlalți participanți la trafic și atenția autorităților și în alte țări.\n\nPropunerea legislativă NU se aplică momentan. Aceasta trebuie promulgată prin decret de șeful statului și publicată în Monitorul Oficial pentru a produce efecte.",
  "metadata": {
    "original_file": "Cronica_De_Severin_0242.html"
  }
}