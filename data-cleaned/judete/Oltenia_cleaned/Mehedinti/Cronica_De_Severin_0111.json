{
  "title": "Cine sunt cei care primesc de la stat bani?",
  "content": "Această măsură se aplică în special celor 2.800.000 de pensionari care deja au primit 750 de lei pentru plata energiei. Mai exact, este vorba despre seniorii care îndeplinesc condițiile pentru a primi acest sprijin.\n\nCel mai important dintre acestea este să aibă venituri lunare sub 2000 de lei. Conform legii, banii urmau să fie distribuiți în două tranșe pe parcursul anului 2024. În ceea ce privește prima tranșă, aceasta a fost acordată la finalul lunii februarie, acoperind perioada ianuarie – iunie. A doua tranșă, care se estimează că va fi acordată după luna august, va fi destinată pentru perioada iulie – decembrie 2024.\n\nLegea care permite această distribuție a fost promulgată de președintele Klaus Iohannis și are ca scop ajutorarea categoriilor de persoane vulnerabile pentru a compensa prețul la energie. Aceste fonduri provin din resurse externe, fiind finanțate din fonduri europene nerambursabile.\n\nBanii acordați pot fi utilizați pentru plata facturilor la energie electrică, energie termică centralizată, gaze naturale, butelii, lemne pentru foc, păcură, peleți și alte materiale de încălzire. Această măsură vine ca un sprijin semnificativ pentru pensionarii cu venituri mai reduse, ajutându-i să facă față costurilor de zi cu zi.",
  "metadata": {
    "original_file": "Cronica_De_Severin_0111.html"
  }
}