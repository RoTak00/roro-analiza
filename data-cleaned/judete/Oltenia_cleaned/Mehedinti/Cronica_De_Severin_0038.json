{
  "title": "Avem Termocentrală, avem valoare!",
  "content": "Lichidatorul judiciar al RAAN, instituție aflată în faliment din 2016, a reluat procedura de vânzare a activelor termocentralei Romag Termo Halânga. Tentativele anterioare, din 2020 și 2023, nu s-au concretizat. În 2020, prețul de pornire fiind stabilit atunci la peste 45,8 milioane euro fără TVA (circa 54,5 milioane euro cu tot cu TVA), iar în 2023 prețul de pornire era mai mare, de circa 47,13 milioane euro plus TVA (56,08 milioane euro cu TVA). Acum, prețul de pornire a ajuns la 82,04 milioane de euro plus TVA. La licitație vor fi scoase la pachet terenuri cu o suprafață totală de aproape 77 de hectare, construcții speciale, echipamente industriale și instalații. Prima ședință de licitație este programată pentru 12 noiembrie, iar termenul limită de înscriere este 7 noiembrie. În cadrul licitației din 2023, singurul ofertant înscris, o companie românească, se angajase să prezinte o scrisoare de garanție de la o bancă de investiții din Malaezia, controlată de un grup financiar de stat din China. Scrisoarea nu a fost primită la timp, și s-a anulat procesul.",
  "metadata": {
    "original_file": "Cronica_De_Severin_0038.html"
  }
}