{
  "title": "Dacă e duminică, se merge la teatru, la spectacolul de improvizație „ImproJoker”",
  "content": "În această seară, la Sala Studio a Teatrului Municipal Baia Mare, începând cu ora 19.00, băimărenii își pot da întâlnire cu actorii: Eduard Bîndiu, Denisa Blag, Andrei Dinu, Mircea Gligor, Andrei Han, Raul Hotcaș, Alex Macavei și Petru Damșa, la spectacolul de improvizație „ImproJoker”.\n\nÎți place să fii surprins? ”ImproJoker” îți satisface setea de curiozitate și nevoia de joacă. Iar prezența ta în sală e un atu pentru spectacol. Poți fi deținătorul unor sugestii care, odată lansate, să genereze povești surprinzătoare, în cascadă. ”ImproJoker” îți face nostim cu ochiul, invitându-te într-o lume care ia naștere sub ochii tăi, într-o fracțiune de secundă”, semnează Ana Liliana Ilea, teatrolog şi secretar literar la Teatrul Municipal din Baia Mare.\n\nOare care dintre noi nu și-ar dori o evadare din rutina zilnică, destindere și stres redus? Aceste beneficii fac din spectacolele de improvizație o experiență plină de învățături și o sursă de energie pozitivă pentru toți cei implicați.",
  "metadata": {
    "original_file": "directmm.ro_0124.html"
  }
}