{
  "title": "Legătura sculptoriței Valentina Boștină cu Baia Mare",
  "content": "Valentina Elena Boștină s-a născut la Oradea, în anul 1940, fiind considerată una dintre cele mai importante reprezentante ale sculpturii monumentale și de for public. Valentina Boștină a creat obiecte de artă decorativă din metal, piatră și ceramică. A realizat portrete de oameni simpli dar și de personalități. Notorietatea i-a venit în anul 1968, când a organizat o expoziție personală la Casa Ziariștilor din București. Scriitorul și ziaristul Marcel Moreau i-a comentat această expoziție în paginile publicației „Le Figaro”. A fost membră a Uniunii Artiștilor Plastici din România. A încetat din viață la București, în anul 1994. Lucrările sale pot fi admirate atât în multe localități din țară, precum și în străinătate.\n\nSculptorița Valentina Boștină a avut o legătură importantă cu Baia Mare, contribuind semnificativ la îmbogățirea artei sculpturale a orașului. În anul 1966, Elena Boștină a avut o expoziție personală la Galeria de artă Baia Mare. Ea și-a lăsat trei dintre lucrările sale, în orașul nostru: Basorelieful din aluminiu, din holul fostului cinematograf „Dacia”, Bustul lui Nicolae Labiș și „Cariatidă în genunchi”, statuia care poate fi admirată în curtea Spitalului de Pneumoftiziologie „Dr. Nicolae Rusdea”, aceasta din urmă făcând parte dintre lucrările ei monumentale. În Maramureș, bustul lui Dragoș Vodă de la Liceul din Sighetu Marmației este tot creația sculptoriței Elena Boștină.\n\nPe unde a purtat-o cărarea vieții, a promovat și perpetuat tradițiile artistice în comunități, dar și în afara granițelor, rămânând o figură emblematică a scenei artistice românești.",
  "metadata": {
    "original_file": "directmm.ro_0138.html"
  }
}