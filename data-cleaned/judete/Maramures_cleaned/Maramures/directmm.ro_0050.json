{
  "title": "Racla cu o părticică din moaștele Sfântului Nectarie a ajuns și la căpătâiul celor bolnavi din spitalele Băii Mari",
  "content": "Cu binecuvântarea Preasfințitului Părinte Iustin, Episcopul Maramureșului și Sătmarului, o părticică din moaștele Sfântului Ierarh Nectarie de la Eghina, făcătorul de minuni și vindecător de boli incurabile, și un fragment din lemnul Sfintei Cruci au fost aduse în Baia Mare.\n\nDupă ce au fost așezate spre închinare în biserica parohiei cu hramul „Sfinții Arhangheli Mihail și Gavriil”, acestea au fost duse și la căpătâiul celor grav bolnavi din spitalele orașului.\n\nRaclele au fost purtate de preoții Pop Andrei Emil, inspector eparhial, și Pop Andrei Marius, inspector în cadrul sectorului social- filantropic al Episcopiei, însoțiți de preoții slujitori Ovidiu Bontoș și Bogdan Bancoș, în secțiile ATI, Pediatrie și Oncologie de la Spitalul Județean, Spitalul de boli infecțioase și psihiatrie și Spitalul de pneumoftiziologie.\n\nTuturor celor aflați în suferință apropierea de aceste mari daruri a adus întărire în credință, nădejde în vindecare și putere de a răbda.\n\nPrezența Sfintelor Moaște și a Sfintei Cruci în aceste spații ale bolii și ale durerii arată grija permanentă a Bisericii și față de acești credincioși, dar mai cu seamă în „Anul omagial al pastorației și îngrijirii bolnavilor” și „Anul comemorativ al tuturor Sfinților tămăduitori fără de arginți”, informează Pr. Pop Andrei Marius – inspector eparhial.",
  "metadata": {
    "original_file": "directmm.ro_0050.html"
  }
}