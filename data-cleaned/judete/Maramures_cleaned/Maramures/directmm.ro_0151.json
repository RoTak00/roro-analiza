{
  "title": "A fost achiziționat primul avion care aduce ploaia în România",
  "content": "Primul avion care poate aduce ploaia în România a fost cumpărat de către o companie privată și a costat 5 milioane de euro. Este vorba despre o aeronavă care foloseşte tehnologia de însămânţare a norilor cu iodură de argint. Avionul poate zbura patru ore şi acoperă în jur de 500.000 de hectare cu precipitaţii, extrem de benefic, dar şi necesar pentru culturile afectate de lipsa ploilor. Grâul, rapiţa şi orzul sunt printre cele mai expuse în faţa secetei.\n\nRomânia pierde în fiecare an aproape 1.000 de hectare de teren arabil, din cauza secetei. Lipsa apei este una dintre cele mai mari probleme pentru agricultura românească, spun experții. Încă de acum doi ani, autoritățile au testat tehnologia care aduce ploaie în mod artificial folosind avioane închiriate de la bulgari. Tehnica de însămânțare a norilor este utilizată în SUA de aproximativ 70 de ani, iar acum va fi utilizată pentru a preveni secetele și inundațiile pe teritoriul României.\n\n„Această aeronavă va contribui la creșterea precipitațiilor, protejarea împotriva furtunilor cu grindină, salvarea culturilor de secetă distructivă din zonele cu ferme unde nu există acces la irigare și la sprijinirea rezilienței agriculturii românești față de schimbările climatice”, a declarat Kathleen Kavalec, ambasadoarea Statelor Unite ale Americii în România.",
  "metadata": {
    "original_file": "directmm.ro_0151.html"
  }
}