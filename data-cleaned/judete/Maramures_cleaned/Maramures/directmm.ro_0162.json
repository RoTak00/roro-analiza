{
  "title": "Fermierii afectați de secetă vor fi despăgubiți",
  "content": "Ministrul Agriculturii, Florin Barbu, a anunțat luni, 15 iulie, la emisiunea Agrostrategia de la TVR1,că anul acesta fermierii care au suprafețe afectate de secetă ar urma să primească despăgubiri în cuantum de 200 și 250 euro pe hectar. Potrivit ministrului Barbu, din primele estimări ale Ministerului Agriculturii, până în luna septembrie, circa 2 milioane de hectare cultivate cu porumb și floarea soarelui vor fi afectate de secetă. Prima măsură va fi suspendarea plății dobânzilor și creditelor de la bănci ale fermierilor pe o perioadă de un an. A doua măsură este acordarea de despăgubiri secetă în cuantum de 200-250 de euro/hectar.\n\n„Sută la sută voi susține acest lucru pentru fermierii români și vă spun de ce: trebuie să lăsăm fermierii să fie relaxați, astfel încât să se preocupe de muncile agricole, să poată însămânța, să aibă cât de cât din recoltele pe care le-au făcut anul acesta o capitalizare să poată înființa culturile de toamnă și, de ce nu, să încercăm împreună cu băncile, cu fermierii, să suspendăm aceste rate”, a spus Florin Barbu.\n\nMinistrul Barbu speră ca aceste măsuri să intre în vigoare până la sfârșitul acestei veri.",
  "metadata": {
    "original_file": "directmm.ro_0162.html"
  }
}