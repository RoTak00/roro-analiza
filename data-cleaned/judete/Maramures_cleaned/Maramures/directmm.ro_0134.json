{
  "title": "Spectacolul „Căsătoria”de N.V.Gogol, la Teatrul Municipal Baia Mare",
  "content": "În această seară, începând cu ora 19.00, spectatorii sunt așteptați în Sala mare a Teatrului Municipal Baia Mare, pentru a viziona spectacolul „Căsătoria” după N.V.Gogol. Piesa reprezintă un mecanism în doi care necesită curaj, perseverență și comuniune. Pentru a reuși trebuie să te lași cunoscut. Ce iese când sunt mai mulți pretendenți, mai mult sau mai puțin atipici, vor descoperi cei prezenți în sală.\n\n„Gogol ar fi vrut să râdă lumea la „Căsătoria”, până când râsul dă în plâns, până când ai uitat de ce râdeai și până când descoperi dincolo de comicul imediat, o lume care se zărește ca prin perdele de dantelă. O lume difuză care îți intră pe sub piele și îți accelerează pulsul. E lumea care prevestește neputința și care vorbește liber despre înălțimea oamenilor care nu pot ajunge unde își doresc. Ori nu au aripi, ori nu au cum să se ridice dintr-un loc mlăștinos și întunecos, unde singurătatea și absența iubirii apasă pe umerii lor.”",
  "metadata": {
    "original_file": "directmm.ro_0134.html"
  }
}