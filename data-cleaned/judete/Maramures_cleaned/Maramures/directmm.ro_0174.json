{
  "title": "Nu ai primit bon fiscal? Legea spune că nu ești obligat să plătești",
  "content": "Dacă un agent economic nu emite bonul fiscal – care este documentul ce confirmă tranzacția – atunci clientul nu este obligatsă plătească. Cel puțin asta arată specialiștii de la avocatnet.ro, care arată că emiterea bonului fiscal și înmânarea sa către client sunt obligatorii, potrivit OUG 28/1999. Conform acestei ordonanțe, nerespectarea acestei prevederi dă dreptul clientului să nu mai plătească produsul sau serviciul pentru care obligativitatea nu a fost respectată: ”în cazul în care operatorii economici (…) refuză emiterea și înmânarea bonului fiscal clientului, (…) acesta din urmă are dreptul de a beneficia de bunul achiziționat sau de serviciul prestat fără plata contravalorii acestuia”, scrie legea.\n\nBonul fiscal trebuie să conțină informații precum denumirea și codul de identificare fiscală al societății emitente, adresa la care este instalată casa de marcat electronică, data, ora și numărul tranzacției efectuate, denumirea fiecărui serviciu sau bun achiziționat, prețul unitar și total, cantitatea și valoarea pentru fiecare poziție în parte, valorile individuale și totale, inclusiv a taxei pe valoare adăugată, cu precizarea cotelor distincte.\n\nPentru client, prima consecință este aceea că, neprimind bon fiscal, acesta nu va avea o dovadă a tranzacției. Acest lucru poate îngreuna returnarea sau schimbarea produselor. Evident, dacă va avea o problemă ulterioară cu produsul sau serviciul, rezolvarea acesteia va fi foarte dificilă fără un bon fiscal.\n\nAmenda pentru comerciant poate ajunge până a 20.000 de lei.",
  "metadata": {
    "original_file": "directmm.ro_0174.html"
  }
}