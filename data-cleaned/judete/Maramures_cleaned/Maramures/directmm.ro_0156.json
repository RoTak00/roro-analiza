{
  "title": "APIA acordă plăți în avans pentru fermieri",
  "content": "Agenţia de Plăţi şi Intervenţie pentru Agricultură (APIA) a autorizat la plată peste 400.000 de fermieri, iar pentru 280.000 dintre ei banii au intrat deja în conturi. Alți 120.000 urmează să primească sumele. În cadrul campaniei 2024, APIA acordă avansuri pentru intervenţiile din Fondul European de Garantare Agricolă (FEGA) în cuantum de 70% şi de 85% pentru intervenţiile din Fondul European Agricol pentru Dezvoltare Rurală (FEADR). Plăţile pentru intervenţiile finanţate din FEGA se fac în lei, la cursul de schimb valutar de 4,9753 lei/euro, iar plăţile pentru măsuri finanţate din FEADR la cursul de schimb valutar de 4,9756 lei/euro. Avansul total pe care Ministerul Agriculturii îl va acorda este de 1,2 miliarde de euro, a anunţat recent ministrul Agriculturii, Florin Barbu.\n\nCampania de plăți în avans se va desfășura în perioada 16 octombrie- 30 noiembrie 2024.",
  "metadata": {
    "original_file": "directmm.ro_0156.html"
  }
}