{
  "title": ",,Amintiri de-ACASĂ”: În Tăuții-Măgherăuș a avut loc o întâlnire dedicată tradițiilor",
  "content": "Ieri, 14 noiembrie, Casa de Cultură din Tăuții-Măgherăuș a găzduit o întâlnire dedicată tradițiilor care ne-au însoțit comunitatea de-a lungul vremii și care s-au transmis de-a lungul generațiilor prin bunicii și străbunicii noștri.\n\nManifestarea intitulată ,,Amintiri de-ACASĂ” a fost un real succes. S-a lucrat, s-au spus povești și bineînțeles că nu au putut lipsi nici bucatele tradiționale, mai ales că de azi a început postul.\n\n„Evenimentul ne-a demonstrat încă o dată că obiceiurile de altădată trăiesc prin oameni, amintiri și în suflet. La această întâlnire dedicată tradițiilor și obiceiurilor din Postul Crăciunului din orașul Tăuții-Măgherăuș am aflat de exemplu că pe la miezul nopții ,,se vor bate Ciontei cu Măzărei”. Cine credeți că o să câștige această ,,luptă” mâine dimineață?\n\nToate mărturiile documentate la acest eveniment vor rămâne mărturii esențiale pentru înțelegerea legăturii profunde pe care comunitatea a avut-o și o are cu tradițiile sale și pot oferi generațiilor viitoare o fereastră deschisă către RĂDĂCINI.\n\nS-a dovedit azi că tradițiile, chiar și în lumea modernă, merită protejate și transmise mai departe.\n\nMulțumesc tuturor pentru participare și pentru bunătățile aduse pentru a marca așa cum se cuvine intrarea în postul Crăciunului. A fost o atmosferă caldă, de care ne vom aminti mereu cu drag.",
  "metadata": {
    "original_file": "directmm.ro_0031.html"
  }
}