{
  "title": "Misterul dispariției lui Miki a fost elucidat; Un bărbat a fost arestat pentru 30 de zile",
  "content": "Un caz care părea să rămână nerezolvat a fost documentat în întregime și soluționat de polițiștii Serviciului Arme, Explozivi și Substanțe Periculoase din cadrul IPJ Maramureș, împreună cu procurorul de caz din cadrul Parchetului de pe lângă Vișeu de Sus.\n\nMiki, un labrador jucăuș și iubit de familie, un câine specializat în terapie specifică pentru copiii bolnavi, implicat activ în activități de voluntariat, a fost semnalat dispărut de către proprietari pe rețelele de socializare la data de 5 noiembrie 2024.\n\nPolițiștii specializați s-au sesizat din oficiu, de îndată, pentru a demara activități specifice și a soluționa cu celeritate cazul.\n\nInvestigațiile au început să prindă roade prin activitățile specifice derulate de polițiști, fiind urmați toți pașii în investigarea cazului, iar toate pistele duceau la un imobil din localitate, unde se bănuia faptul că exemplarul canin ar fi fost sustras, iar ulterior ucis. Astfel că au fost efectuate percheziții domiciliare la persoanele bănuite de comiterea faptelor, fiind identificate mai multe bunuri care servesc ca probe în activitatea infracțională. În urma anchetei, un bărbat de 33 de ani a fost arestat preventiv pentru 30 de zile.\n\n„Nimic nu este mai presus de lege! Polițiștii Serviciului Arme, Explozivi și Substanțe Periculoase, în strânsă colaborare cu procurorul de caz, s-au mobilizat exemplar și au acționat cu profesionalism pentru ca acest caz să fie rezolvat. Miki nu a cerut nimic, dar a oferit totul!”, transmite IPJ Maramureș.",
  "metadata": {
    "original_file": "directmm.ro_0026.html"
  }
}