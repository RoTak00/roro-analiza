{
  "title": "Editorialul de miercuri: Uriașii, legenda, ortodoxia în comuna Rozavlea",
  "content": "Rozavlea ar putea deriva din slavonul Rozavlete, care înseamnă „a se revarsa”, sau de la sărbătoarea Rusaliilor. Bătrânii comunei susțin însă ca numele de Rozavlea ar fi rezultanta a unei legende.\n\nEi povestesc că în negura timpului Maramureșul istoric a fost locuit de oameni uriași. La un moment dat, pe locul numit ulterior Rozavlea a rămas doar un bătran care avea o fiică pe nume Rozalia. Plimbându-se pe malurile Izei, Rozalia a întâlnit un tânăr frumos, dar pitic de care s-a îndrăgostit. Pentru a putea fi împreună fata s-a rugat să fie mai mică, iar flăcăul mai mare. Ruga lor a fost ascultată, cei doi făcând nuntă mare. Se spune că din cei doi s-au născut primii rozavleni ai comunei care a primit numele de Rozalia, devenit ulterior Rozavlea.\n\nVenind mai înspre zilele noastre, Rozavlea este una dintre vechile așezări din Maramureșul Voievodal locuită de „dacii liberi” din cele mai vechi timpuri. În vremea cnezatelor și voievodatelor, Rozavlea a făcut parte din Cnezatul de vale al Bogdăneştilor, fiind menționată printre satele stăpânite de Iuga, fratele lui Bogdan, înainte de anul 1353.\n\nDupă 1424, așezarea devine centrul domeniilor urmaşilor lui Iuga „Possessio Rozalyia”. Tradiția spune că Rozavlea a fost un domeniu voievodal și a avut o mănăstire, dovadă stând denumirile din partea de jos a localității, dintre care amintim „șesu mănăstirii” și „dealul călugărului”.\n\nP.S. Din această comună plină de istorie a apărut Preasfințitul Iustin, diriguitorul acestor minunate ținuturi ale Maramureșului întru ortodoxie!",
  "metadata": {
    "original_file": "directmm.ro_0058.html"
  }
}