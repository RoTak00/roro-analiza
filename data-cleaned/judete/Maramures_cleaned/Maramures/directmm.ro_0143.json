{
  "title": "Alexandru Buican lansează în Baia Mare biografiile \"Brâncuși, o biografie legendară\" și ”Brancusi. A Legendary Life”",
  "content": "Un eveniment de marcă va avea loc joi, 24 octombrie, de la ora 18.00, la SHURA Bistro Caffe din Baia Mare (str. 1 Mai, nr.25).\n\n„Editura ACTAEON BOOKS și Revista de Cultură „Nord Literar” vă invită, în prezența autorului, la o dublă lansarea a biografiilor lui Alexandru BUICAN, Brâncuși, o biografie legendară și Brancusi. A Legendary Life, ambele apărute la editura noastră în anul 2023. Nu întâmplător am ales Shura Bistro Caffe, local agreabil, ce promite să devină un lăcaș de cultură al Băii Mari.\n\nScriitorul, revenit de scurtă vreme din Memphis, aflat pentru puțină vreme în urbea noastră, ne va înfățișa atât drumul parcurs, vreme de 17 ani, pentru realizarea celor două biografii ce însumează 1670 de pagini, cât și dificultățile întâmpinate în procesul de elaborare al acestora. Documentarea a fost realizată, vreme de 5 ani, la celebra bibliotecă New York Public Library.\n\nLa acest eveniment veți afla adevărul despre iubirile/ iubitele lui Brâncuși, cu atât mai mult cu cât sculptorul devenise un mit încă din timpul vieții.\n\nEvenimentul va fi moderat de Dana BUZURA-GAGNIUC, manager al Revistei de Cultură „Nord Literar” și prezentat de Daniela SITAR-TĂUT, editor (ONLINE), Valeria BILȚ și Monica D. CÂNDEA.\n\nLansarea va fi însoțită de o sesiune de autografe și de o proiecție a celor peste 4000 de fotografii prezente în arhiva autorului.",
  "metadata": {
    "original_file": "directmm.ro_0143.html"
  }
}