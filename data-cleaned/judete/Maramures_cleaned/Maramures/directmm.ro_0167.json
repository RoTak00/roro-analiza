{
  "title": "7 iunie, termenul limită de depunere a cererii de plată, de către fermieri",
  "content": "Fermierii mai pot depune până pe 7 iunie cererea de plată pentru accesarea intervenţiilor aferente sectoarelor vegetal și zootehnic, precum şi a schemelor de sprijin compensatoriu de mediu şi climă, în Campania 2024, a anunţat, vineri, Agenţia de Plăţi şi Intervenţie pentru Agricultură (APIA). Cererile de plată se depun electronic, prin accesarea aplicaţiei IPA-Online. Fermierii pot veni la centrele locale/judeţene ale APIA pentru semnarea cererilor sau le pot semna folosind semnătura electronică, dar cu anunţarea în prealabil (prin mesaj telefonic sau prin e-mail) a funcţionarului desemnat cu gestionarea cererii.\n\n„Pentru a veni în sprijinul fermierilor şi pentru a asigura un flux continuu în procesul de depunere a cererilor de plată, Agenţia de Plăţi şi Intervenţie pentru Agricultură informează că în zilele de 1 şi 2 iunie 2024 centrele judeţene/locale ale APIA vor avea program de lucru normal”, se menţionează în comunicat.\n\nAnul acesta, perioada de depunere (4 aprilie – 7 iunie 2024) a fost mai scurtă cu o lună faţă de anii anteriori, întrucât startul Campaniei de primire a Cererilor de Plată 2024 s-a amânat cu cel puţin două săptămâni, pentru a primi de la Comisia Europeană (CE) derogările privind condiţionalitatea pentru GAEC 7 şi GAEC 8, însă a fost eliminată şi perioada ulterioară de 15 zile în care cererile mai puteau fi depuse cu penalizări de 1% pe zi de întârziere, după data limită de depunere. În situaţia în care cererea de plată este depusă ulterior datei limită de 7 iunie 2024, aceasta este considerată inadmisibilă”, avertizează reprezentanţii APIA, citați de Agerpres.ro.",
  "metadata": {
    "original_file": "directmm.ro_0167.html"
  }
}