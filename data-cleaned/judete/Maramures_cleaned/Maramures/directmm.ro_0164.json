{
  "title": "APIA primește cereri de plată pentru sectorul apicol 2024",
  "content": "Apicultorii pot depune, până în 31 iulie inclusiv, cererile de plată şi documentele doveditoare pentru intervenţiile aferente sectorului apicol 2024 din cadrul Planului Strategic PAC 2023-2027. Potrivit Agenţiei de Plăţi şi Interenţie pentru Agricultură (APIA), finanţarea se face din Fondul European de Garantare Agricolă (FEGA), din Fondul European Agricol pentru Dezvoltare Rurală (FEADR) şi de la bugetul de stat..\n\nValoarea sprijinului alocat pentru anul 2024 este de 12,163 milioane de euro, din care 50% contribuţia Uniunii Europene şi 50% contribuţia României, de la bugetul de stat. Pentru plăţile anului 2024 cursul de schimb este stabilit la valoarea de 4,9756 lei.\n\n„Plata sprijinului financiar se va efectua de către APIA după controlul administrativ al tuturor cererilor de plată, controlul la faţa locului, centralizarea sumelor eligibile în vederea încadrării în cuantumul unitar planificat şi plafonul alocat pentru fiecare intervenţie accesată conform PS PAC 2023-2027 şi stabilirea sumei eligibile la plată a fiecărei cereri de plată”, se precizează în comunicatul APIA.\n\nSolicitanţii trebuie să păstreze şi să arhiveze toate documentele care au legătură cu intervenţiile aferente sectorului apicol 2023-2027 pe o perioadă de cel puţin 5 ani de la întocmirea acestora. „Solicitanţii depun o singură cerere de plată la Centrele APIA, direct sau prin intermediul persoanei împuternicite notarial/reprezentantul legal, însoţită de documentele justificative”, se precizează în comunicatul APIA.",
  "metadata": {
    "original_file": "directmm.ro_0164.html"
  }
}