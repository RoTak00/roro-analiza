{
  "title": "Laurențiu Cazan, protagonistul Concertului ,,SAY SOMETHING”, la Teatrul Municipal Baia Mare",
  "content": "Joi, 28 noiembrie, ora 19.00,la Teatrul Municipal Baia Mare va avea loc concertul extraordinar ,,SAY SOMETHING”, al cărui protagonist va fi cântărețul Laurențiu Cazan. Alături de el, va urca pe scenă tânăra solistă de muzică ușoară și jazz, Monica.\n\n “Evenimentul este menit să evidențieze puterea cuvântului prin tainele muzicii și să aducă pe scenă artiști, din diferite generații, care împărtășesc o pasiune comună – dragostea pentru muzică. Diversitatea genurilor muzicale abordate, de la clasic și pop la gospel, folk și colinde tradiționale, va aduce în fața publicului o seară de neuitat, plină de grație, armonie și valoare spirituală”, au declarat organizatorii.\n\nCompozitor, textier, solist vocal și orchestrator român din Buzău, Laurențiu Cazan s-a născut pe 28 decembrie 1957, într-o familie în care tatăl i-a insuflat dragostea pentru muzică. A studiat vioara și pianul încă din copilărie. Fiind autodidact, mai târziu învață să cânte la chitară (acustică, electrică, bas) și își însușește tehnica percuției. A fost remarcat de Mihai Constantinescu, în 1982, pe când cânta cu trupa Litoral. Celebrul artist i l-a recomandat lui Titus Munteanu pentru show-urile de la televiziune, fiind invitat să acompanieze vedete precum Mirabela Dauer, Nicu Alifantis şi alte nume mari ale anilor `80. Unul dintre cele mai delicate momente ale carierei sale a fost la Festivalul Cerbul de Aur din 1993, când un finlandez din juriu l-a acuzat că a făcut play-back.\n\n„Iubirea este cel mai important lucru, chiar înainte și dincolo de această lume, de acest univers. Eu, prin muzica mea mă străduiesc să mărturisesc Iubirea, de care să ne bucurăm împreună cât mai mult, dacă se poate, fie și doar o veșnicie”, a mărturisit artistul pe Facebook",
  "metadata": {
    "original_file": "directmm.ro_0102.html"
  }
}