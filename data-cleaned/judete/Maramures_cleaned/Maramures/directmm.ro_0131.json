{
  "title": "Întâlnirea membrilor Cenaclului Scriitorilor din Baia Mare se amână cu două săptămâni",
  "content": "Deschiderea anului cenaclier 2024-2025 a Cenaclului Scriitorilor din Maramureș a avut loc în data de 5 octombrie 2024. Sâmbătă, 2 noiembrie 2024, era stabilită întâlnirea membrilor Cenaclului Scriitorilor din Baia Mare, la Biblioteca Județeană „Petre Dulfu”. Președinta cenaclului, doamna Florica Bud își informează colegii că activitatea programată la acea dată, se va desfășura pe 16 noiembrie 2024.\n\n„Dragi colegi, ne revedem sâmbătă, 16 noiembrie, 2024. Va citi Vasile Țâncaș epigrame nostime și bine scrise și ne vom aduce aminte de colegii plecați în eternitate și mai ales de poetul Dumitru Fânățeanu (foto), alături de fiica lui Mihaela. Sâmbătă, 2 noiembrie nu ne vom întâlni, fiind „Luminația”.Vă voi trimite anunțul cenaclier complet cu o săptămână înaintea întâlnirii. Acum doar vă informez. Vă rog, cei care l-ați cunoscut pe colegul Dumitru Fânățeanu, să luați cuvântul. Doritorii vor citi din opera sa.”\n\nCenaclul Scriitorilor din Maramureș a luat ființă în 1990. A început să-și țină întrunirile în sediul Casei Corpului Didactic de pe strada Petöfi (fosta Casă Ceaușescu), continuând cu alte locații de-a lungul timpului: Casa de Cultură a Sindicatelor, Clubul Tineretului sau chiar în diverse localuri băimărene. Din anul 2004 Biblioteca Județeană „Petre Dulfu” Baia Mare a oferit un spațiu\n\n primitor scriitorimii din județ. Prima ședință de lucru a Cenaclului Scriitorilor din Baia Mare de după moartea poetului Ion Burnar, a avut loc pe data de 29 ianuarie 2011. În luna martie 2011\n\n s-a montat plăcuța cu numele „Ion Burnar” (fost președinte al cenaclului în perioada 1990-2010) la intrarea în sala Cenaclului Scriitorilor din Maramureș, din incinta Bibliotecii Județene „Petre Dulfu” Baia Mare.",
  "metadata": {
    "original_file": "directmm.ro_0131.html"
  }
}