{
  "title": "DSP Ialomița ia în posesie Laboratorul de Microbiologie din cadrul ISJ",
  "content": "Recent, consilierii locali au dat undă verde proiectului de hotărâre ce privește inventarul domeniului privat al Municipiului Slobozia. Este vorba despre mutarea subcompartimentului de microbiologie a Direcției de Sănătate Publică Slobozia.\n\nMutarea Laboratorului de Microbiologie din incinta Spitalului de Urgență Slobozia este determinată de demararea lucrărilor pentru modernizarea și reconfigurarea policlinicii instituției. Proiectul propune, mai exact, acordarea unui drept de folosință gratuită Direcției de Sănătate Publică Ialomița, asupra imobilelor libere din incinta fostei „Policlinici cu plată”, situată pe bulevardul Matei Basarab, bloc 31.\n\nOdată cu transmiterea cabinetelor medicale, se va acorda și dreptul dreptul de folosință gratuită asupra cotelor comune aferente acestora, precum și a celor indivize de teren. Valoarea de inventar a bunurilor transmise în folosință gratuită este de 610.606,98 lei. Titularului îi revine obligația să suporte cheltuielile privind repararea și menținerea bunului în stare corespunzătoare de folosință pe toată perioada protocolului. Acesta nu va putea închiria bunul, proprietate a Unității Administrativ-Teritoriale Municipiul Slobozia și nici să transmită un drept exclusiv de folosință asupra acestuia, unei alte persoane.",
  "metadata": {
    "original_file": "ziarulimpact_0096.html"
  }
}