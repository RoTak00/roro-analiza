{
  "title": "Jandarmii ialomițeni, la datorie în perioada minivacanței de Crăciun",
  "content": "În perioada 24-29 decembrie a.c., jandarmii ialomițeni vor intensifica acțiunile preventive și misiunile pentru asigurarea și menținerea unui climat de ordine și siguranță publică, astfel încât cetățenii din județul Ialomița să petreacă această minivacanță în condiții de siguranță.\n\n Peste 120 de jandarmi vor fi prezenți la datorie în această perioadă, fiind pregătiți să intervină rapid pentru soluționarea sesizărilor primite de la cetățeni. Ei vor fi implicați în misiuni diverse, inclusiv asigurarea măsurilor de ordine și siguranță publică la evenimentele organizate în spațiul public, cum sunt Târgurile de Crăciun care se desfășoară în județ. Totodată, jandarmii vor acționa în colaborare cu alte structuri ale Ministerului Afacerilor Interne în zonele aglomerate, pentru prevenirea faptelor cu violență, a traficului și consumului de substanțe interzise, dar și pentru menținerea unui climat general de siguranță.\n\n Pentru a evita producerea unor incidente, autoritățile fac următoarele recomandări cetățenilor:\n• Evitați aglomerația și conflictele;\n• Acordați o atenție sporită bunurilor și obiectelor personale;\n• Supravegheați cu atenție copiii, dacă sunteți însoțiți de aceștia;\n• Raportați orice faptă antisocială la cea mai apropiată patrulă de jandarmi sau apelați numărul unic de urgență 112.\n\n Jandarmii ialomițeni împreună cu ceilalți reprezentanți ai autorităților sunt hotărâți să asigure un mediu liniștit și sigur pentru toți cetățenii județului în această perioadă de sărbătoare.",
  "metadata": {
    "original_file": "ziarulimpact_0082.html"
  }
}