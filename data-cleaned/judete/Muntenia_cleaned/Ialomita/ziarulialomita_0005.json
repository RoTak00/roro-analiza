{
  "title": "Înregistrarea fiscală a profesiilor libere",
  "content": "Administrația Județeană a Finanțelor Publice Ialomița informează contribuabilii interesați că prin OpANAF nr. 2021/2021 a fost aprobată Procedura de administrare a obligațiilor fiscale datorate de persoanele fizice care desfășoară activități economice în mod independent sau exercită profesii libere.\n\nAstfel, formularul 070 “Declarație de înregistrare fiscală pentru persoanele fizice care desfășoară activități economice în mod independent sau exercită profesii libere” poate fi depus și prin mijloace electronice de transmitere la distanță.\n\nDe menționat faptul că în prezent, persoanele fizice care desfășoară activități economice în mod independent sau exercită profesii libere care nu au obligația să se înregistreze în registrul comerțului nu pot solicita înregistrarea fiscală prin depunerea declarației de înregistrare fiscală prin mijloace electronice de transmitere la distanță.\n\nÎn cazul acestei categorii de contribuabili, declarația de înregistrare fiscală poate fi depusă atât prin intermediul serviciului “Spațiul privat virtual” (SPV), dacă persoana fizică care solicită înregistrarea fiscală este utilizator al acestui serviciu, identificată prin NPOTP (nume, parolă și cod de autentificare de unică folosință), cât și cu semnătură electronică calificată, utilizând site-ul ANAF.\n\nUlterior înregistrării fiscale, persoana fizică care desfășoară activități economice în mod independent sau exercită profesii libere se va identifica în relația cu organul fiscal pentru a depune cereri, înscrisuri sau documente la organul fiscal, prin mijloace electronice de transmitere la distanță, numai cu certificate calificate, potrivit art. 80 alin. (1) lit. a) din Codul de procedură fiscală.\n\nPrezentul ordin intră în vigoare în 90 de zile de la data publicării în Monitorul Oficial nr. 242 din 21 martie 2024.",
  "metadata": {
    "original_file": "ziarulialomita_0005.html"
  }
}