{
  "title": "Pestă porcină la Agrisol Internațional Căzănești",
  "content": "Direcția Sanitară Veterinară și pentru Siguranța Alimentelor Ialomița informează proprietarii/deținătorii de porcine, atât din exploatațiile comerciale cât și din gospodăriile populației, despre situația referitoare la pesta porcină africană în județul Ialomița.\n\nÎn data de 15.11.2023, în exploatația comercială de suine aparținând S.C. AGRISOL INTERNAȚIONAL RO SRL (cod exploatație – RO0930769002), din localitatea Căzănești, județul Ialomița, s-a confirmat Pesta Porcină Africană, în baza B.A. nr. 16295/15.11.2023, emis de I.D.S.A. București.\n\nA fost delimitată în jurul focarului de pesta porcină africană zona de restricţie care este formată din zona de protecţie (ZP) şi zona de supraveghere (ZS).\n\nLocalitățile care se încadrează în zona de protecție sunt: loc. Căzănești și Ciochina, din județul Ialomița.\n\nLocalitățile care se încadrează în zona de supraveghere sunt: Orezu, Piersica, Bordușelu, Marsilieni, Orboești, Andrășești, Crunți, Rovine, Sărățeni și Munteni Buzău din județul Ialomița.\n\nPentru combaterea focarului de boală și prevenirea extinderii bolii, D.S.V.S.A. Ialomița a întocmit un Program de Măsuri, ce trebuie aplicat atât în focar cât și în zonele de restricții, program ce a fost aprobat de către Centrul Local de Combatere a Bolilor, județul Ialomița.",
  "metadata": {
    "original_file": "ziarulialomita_0010.html"
  }
}