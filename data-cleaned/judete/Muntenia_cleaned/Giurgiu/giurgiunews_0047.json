{
  "title": "ACȚIUNE COMUNĂ IPJ-POLIȚIA DE FRONTIERĂ PE DN5; REZULTAT: BUNURI DE PESTE 500.000 DE LEI CONFISCATE",
  "content": "Polițiștii de frontieră din cadrul Serviciului Teritorial al Poliţiei de Frontieră Giurgiu au descoperit, în urma controalelor efectuate asupra unui autocar, peste 2.100 de bunuri,ascunse printre bagajele aflate în cala unui autocar,toate purtând însemnele unor branduri de lux şi care prezentau suspiciuni de contrafacere.\n\nÎn data de 29.01.2025, în jurul orei 10.15, în zona DN 5, poliţiştii de frontieră în colaborare cu poliţişti din cadrul Inspectoratului de Poliţie Judeţean Giurgiu-Serviciul de Investigare a Criminalităţii Economice au oprit pentru verificare un autocar, care aparţine unei firme de transport persoane la volanul căruia se afla un cetăţean turc, în vârstă de 52 de ani.\n\nCu ocazia efectuării controlului asupra mijlocului de transport, echipa comună de control a descoperit, ascunse printre bagajele aflate în cala autocarului, 2.153 de bunuri constând în articole vestimentare, încălţăminte și parfumuri, toate purtând însemnele unor mărci cunoscute și fiind susceptibile a fi contrafăcute. Acestea aparţineau unui pasager, un cetățeanromân în vârstă de 30 de ani. Persoana în cauză nu deținea documente de proveniență pentru produsele descoperite de polițiști.\n\nBunurile, estimate la o valoare de aproximativ 507.500 de lei, dacă ar fi fost comercializate ca produse de marcă, au fost ridicate în vederea continuării cercetărilor, iar în cauză se efectuează cercetări pentru săvârșirea infracțiunii de punere în circulație a unui produs purtând o marcă identică sau similară cu o marcă înregistrată pentru produse identice sau similare și care îl prejudiciază pe titularul mărcii înregistrate, urmând ca la finalizarea acestora, să fie propuse soluții legale prin unitatea de parchet.",
  "metadata": {
    "original_file": "giurgiunews_0047.html"
  }
}