{
  "title": "POLITICIENII AU DECIS: 4 MAI - PRIMUL TUR AL ALEGERILOR PREZIDENȚIALE",
  "content": "Alegerile prezidențiale vor avea loc în 4 și 18 mai, primul și respectiv al doilea tur de scrutin, a decis, miercuri seara, coaliția de guvernare. Partidele din coaliție au reconfirmat și susținerea pentru candidatura lui Crin Antonescu la Președinție.\n\n„În prima ședință a Coaliției din acest an, formațiunile politice au convenit ca primul tur al alegerilor prezidențiale să aibă loc la data de 4 mai, iar turul al doilea să aibă loc la data de 18 mai.\n\nDecizia ține cont de nevoia ca turul I al alegerilor să aibă loc în același timp cu alegerile parțiale din anumite județe (alegeri pentru primari în 13 comune, pentru Primăria Bușteni, Primăria Zalău și Consiliul Județean Bihor) și cu necesitatea ca datele alegerilor să nu se suprapună cu sărbătorile de Paște și Florii”, se arată în comunicat.",
  "metadata": {
    "original_file": "giurgiunews_0026.html"
  }
}