{
  "title": "DESPRE EMPATIE, DISPERARE ȘI SPERANȚĂ - ÎN CEA MAI RECENTĂ PREMIERĂ LA TEATRUL TUDOR VIANU",
  "content": "Teatrul Tudor Vianu din Giurgiu are plăcerea de a invita publicul la premiera spectacolului „Călcând pe melci”, ce va avea loc vineri, 13 decembrie 2024, la ora 18.00, în Sala Mică.\n\nRegizat de Florin Antoniu, spectacolul se bazează pe un text semnat de Gelu Brebenel și promite o poveste captivantă, plină de emoție și surprize.\n\n„Călcând pe melci” este o dramă ce se desfășoară într-un parc, acolo unde doi oameni singuri se întâlnesc într-o situație neașteptată. Povestea adâncă și sensibilă explorează teme precum empatia, disperarea și speranța, cu un final care este aproape imposibil de anticipat.\n\nSpectacolul face parte din proiectul „Giurgiuveni jos pălăria”, un demers cultural dedicat promovării artiștilor locali din Giurgiu. Distribuția piesei include tinerii actori Ancuța Vochin și Filip Popa, care vor aduce în fața publicului o interpretare plină de intensitate.\n\nTeatrul Tudor Vianu invită toți iubitorii de cultură din Giurgiu să participe la acest eveniment deosebit.",
  "metadata": {
    "original_file": "giurgiunews_0034.html"
  }
}