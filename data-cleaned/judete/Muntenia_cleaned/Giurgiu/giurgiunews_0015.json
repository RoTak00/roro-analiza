{
  "title": "GATA CU VREMEA DE PRIMĂVARĂ! TEMPERATURILE SCAD DRASTIC ȘI NE PUTEM AȘTEPTA LA NINSORI",
  "content": "Se schimbă vremea. După zile cu temperaturi de primăvară, un episod de iarnă pune stăpânire pe România. Scăderea temperaturilor începe chiar în acest weekend, iar la mijlocul săptămânii viitoare sunt așteptate ninsori. Elena Mateescu, șefa Administrației Naționale de Meteorologie, a oferit detalii în exclusivitate la Realitatea Plus.\n\n„Este posibil ca săptămâna viitoare să consemnăm ninsori slabe și în Capitală având în vedere că revine iarna atât din punct de vedere termic, cât și din punct de vedere al formei precipitațiilor. Dacă finalul lunii ianuarie va mai aduce valori de temperaturi mai ridicate decât în mod obișnuit, de până la 14-15 grade, mâine consemnăm deja o schimbare în jumătatea nordică a țării, temperaturile nu vor mai depăși 6-7 grade, în timp ce în jumătatea sudică vor mai fi posibile valori de 10-11 grade.\n\nDe asemenea, duminică aceeași evoluție si ecart termic. De luni însă răcirea se va simți în toată țara, având în vedere scăderea progresivă de la o zi la alta pe parcursul săptămânii viitoare, astfel încât să ne apropiem de normalul termic al datei din calendar, adică maxime între -5 până la cel mult 4-5 grade, minime coborâte spre -10 grade în depresiuni până la 0 grade în zonele mai joase de relief și chiar și în Capitală o răcire mai ales pe parcursul săptămânii viitoare cu cel mult 5-6 grade la nivelul maximelor minime, de asemenea, posibil negative și, așa cum spuneam, este posibil să avem ninsori slabe în zona de munte, dar și în zonele centrale-nordice, nu excludem și în zona de est, sud-est a țării.”, a declarat Elena Mateescu la Realitatea Plus.",
  "metadata": {
    "original_file": "giurgiunews_0015.html"
  }
}