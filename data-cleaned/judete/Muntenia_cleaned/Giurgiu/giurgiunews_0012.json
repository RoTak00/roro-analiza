{
  "title": "DEMERSURILE PARLAMENTARULUI ALEXANDRU ANDREI AU REZULTATE CONCRETE: A ÎNCEPUT REABILITAREA CANALULUI DE IRIGAȚII GIURGIU-RĂZMIREȘTI",
  "content": "În mandatul 2020-2024, unul din proiectele urmărite îndeaproape de deputatul giurgiuvean Alexandru Andrei a fost cel ce vizează reabilitarea canalului de irigații Giurgiu-Răzmirești. După numeroase demersuri, interpelări, discuții cu factorii de răspundere din domeniu, deputatul giurgiuvean a avut succes, astfel că proiectul a fost aprobat.\n\nLa începutul lui 2025, ANIF anunță, oficial, ce lucrări se desfășoară în acest proiect. Astfel, potrivit jurnaliștilor de la revistafermierului.ro,\n\n”Agenția Națională de Îmbunătățiri Funciare (ANIF) anunță că prinde contur un amplu proiect de modernizare a infrastructurii de irigații în județul Giurgiu, cu o durată de execuție de 36 de luni. În urma reabilitării, 76.582 de hectare vor putea fi irigate.\n\nReabilitarea Amenajării de Irigații Giurgiu-Răzmirești Zona A+C are ca scop revitalizarea unei zone agricole esențiale, asigurând fermierilor acces la sisteme moderne și eficiente de irigații, transmite ANIF.\n\nAstfel, la Amenajarea Giurgiu-Răzmirești se reabilitează: stația de pompare plutitoare SPA Cama, formată din patru corpuri plutitoare; stația de repompare SRP1 Ghizdaru; canalele de aducțiune și distribuție, pe o lungime totală de 174 km; precum și 96 de construcții hidrotehnice.\n\n„Prin aceste lucrări, modernizăm sistemele de irigații, creștem eficiența și facilităm accesul fermierilor la infrastructura necesară pentru o agricultură performantă. Agricultorii din județul Giurgiu vor beneficia de un sistem modern și fiabil, contribuind la creșterea producției și la dezvoltarea durabilă a regiunii. Constructorul responsabil de impermeabilizarea canalelor din cadrul asocierii și-a luat angajamentul de a finaliza lucrările cu 8 luni mai devreme decât termenul prevăzut, accelerând astfel beneficiile pentru fermieri”, a declarat Cornel Popa, director general ANIF.”",
  "metadata": {
    "original_file": "giurgiunews_0012.html"
  }
}