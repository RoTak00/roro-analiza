{
  "title": "Coiful Dacic de la Coțofenești și mai multe brățări au fost furate dintr-un muzeu din Olanda",
  "content": "Muzeul Drents din Olanda care găzduia zilele acestea expoziția „Dacia – Rijk van goud en zilver” („Dacia – Regatul Aurului și Argintului”) a fost jefuit. Ținta a fost expoziția comorilor aduse din România. A fost folosit explozibil pentru a intra în muzeu. Hoții au plecat cu Coiful Dacic de la Coțofenești și mai multe brățări dacice. În expoziției erau peste 50 de obiecte din aur și argint din perioada dacică din 18 colecțiile muzeale din întreaga țară. Expoziția urma să se închidă pe 26 ianuarie.\n\n„Ministerul Afacerilor Externe informează că în cursul dimineții de 25 ianuarie Muzeul Național de Istorie a României, și Ministerul Culturii din România au fost notificate că la Muzeul din Drents, Regatul Țărilor de Jos, în care are loc expoziția “Dacia! Rijk van goud en zilver/Dacia! Regatul aurului și argintului” organizată în cooperare cu Muzeul Național de Istorie a României a fost afectat de o explozie. Ambasada României la Haga a fost la rândul ei notificată de MAE olandez. Din primele evaluări această explozie a avut ca scop intrarea prin efracție în clădirea muzeului unde sunt expuse piese din tezaurul dacic al României. Autoritățile au informat că un număr de exponate din expoziție au fost furate de făptuitori încă neidentificați. Investigația și inventarul pieselor sunt în desfășurare”, a precizat MAE într-un comunicat.",
  "metadata": {
    "original_file": "gazetadambovitei_0068.html"
  }
}