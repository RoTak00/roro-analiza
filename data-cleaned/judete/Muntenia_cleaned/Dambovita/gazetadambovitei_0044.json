{
  "title": "TÂRGOVIȘTE: Două fabrici locale vor acorda burse pentru elevii care vor să învețe meserie",
  "content": "82 de elevi înscriși la cursurile Liceul Tehnologic „Nicolae Ciorănescu” din Târgoviște pot beneficia de o bursă de studiu pentru a se forma în meseria de mecanic. Două fabrici locale vor oferi bursele și ulterior locuri de muncă elevilor care vor alege formarea profesională în domeniul mecanicii.\n\n“Am avut astăzi bucuria de a semna 2 contracte privind formarea profesională prin învățământul dual a unui număr de 82 de elevi.\n\nUn prim contract, încheiat în baza parteneriatului dintre Primăria Municipiului Târgoviște, ASO CROMSTEEL S.A. și Liceul Tehnologic „Nicolae Ciorănescu”, vizează formarea profesională a 26 de elevi în domeniul de pregătire profesională „MECANICĂ”, calificarea „operator la mașini cu comandă numerică” și formarea profesională a 26 de elevi, în domeniul de pregătire profesională „MECANICĂ”, calificarea „mecanic utilaje și instalații în industrie”.\n\nCel de-al doilea contract, încheiat în baza parteneriatului dintre Primăria Municipiului Târgoviște, SC NIMET SRL și Liceul Tehnologic „Nicolae Ciorănescu”, vizează formarea profesională a 30 de elevi în domeniul de pregătire profesională „MECANICĂ”, calificarea „operator la mașini cu comandă numerică”.\n\nElevii vor beneficia de bursă lunară precum si de alte forme de sprijin material din partea companiilor amintite, urmând să ia o opțiune serioasă în vederea angajării după absolvire.” a precizat primarul municipiului Târgoviște, Cristian Daniel Stan.\n\nȘi Donalam desfășoară începând cu anul trecut un program de studii pentru meseria de oțelar/laminorist și electromecanic utilaje și instalații industrial în Liceul Tehnologic „Constantin Brâncoveanu” și Liceul „Voievodul Mircea” din Târgoviște.",
  "metadata": {
    "original_file": "gazetadambovitei_0044.html"
  }
}