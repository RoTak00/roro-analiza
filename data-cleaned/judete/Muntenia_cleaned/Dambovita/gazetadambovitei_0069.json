{
  "title": "Vulcana-Pandele și Doicești, Unire simbolică pentru celebrarea evenimentelor din 24 ianuarie 1859",
  "content": "Astăzi, pentru a celebra Mica Unire, locuitorii comunei Vulcana-Pandele s-au unit simbolic cu locuitorii comunei Doicești, purtând pe brațe un drapel lung pe străzile comunelor. Îmbrăcați în costume populare, cei mici au dansat și au purtat tricolorul cu mândrie.\n\nComuna Vulcana-Pandele nu este la prima astfel de acțiune, anul trecut Brănești fiind comuna cu care s-au unit în mod simbolic.\n\n„Astăzi sărbătorim Ziua Micii Uniri la Vulcana-Pandele, o sărbătoare care a devenit o tradiție pentru comuna noastră. Și anul trecut ne-am unit cu comuna Brănești, anul acesta cu comuna Doicești, iar la anul cu comuna Șotânga sau comuna Vulcana-Băi, vedem cine va răspunde chemării noastre.”, a declarat George Rotaru, primarul din Vulcana-Pandele.\n\n„Astăzi asistăm simbolic la o acțiune de unire a două localități. Este prima oară când și Doicești face parte din această acțiune. Cu sprijinul doamne bibliotecar și la inițiativa acesteia s-a organizat acest ceremonial. Avem oameni săritori, avem părinți care-și încurajează copii să păstreze și să ducă mai departe tradiția.”, a adăugat Alin Ismail, viceprimarul comunei Doicești.\n\n„Poporul iese de sub comanda partidelor politice și Unirea se realizează. De abia acum simțim că într-adevăr trebuie să ne păstrăm identitatea națională, iar punctele cardinale în istoria poporului român în ceea ce privește Unirea Românilor trebuie să rămână icoane sfinte pe altarul patriei noastre. Mă bucur și, iată, dacă anul trecut Vulcana-Pandele a jucat Marea Horă a Unirii cu cei din comuna Brănești, anul acesta cu Doicești. Iată, și spiritul brâncovenilor este aici! Vă mulțumesc și la mulți ani!”, a declarat domnul Constantin Voicu, unul dintre dâmbovițenii care a luat parte la evenimentul simbolic.",
  "metadata": {
    "original_file": "gazetadambovitei_0069.html"
  }
}