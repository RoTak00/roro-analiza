{
  "title": "FINALĂ DE TURNEU PENTRU O TÂNĂRĂ SPERANȚĂ A TENISULUI DÂMBOVIȚEAN",
  "content": "Început de sezon bun pentru o speranță a tenisului de câmp de la CS Târgoviște! Teodora Bucura (9 ani) a încheiat pe locul 2 ediția din acest an a Cupei „Diamant” găzduită de orașul Voluntari, în perioada 18-20 ianuarie. La categoria U12, sportiva antrenată de Florin Râpeanu s-a recunoscut înfrântă doar în meciul din finală, când a fost depășită de S. Vasilescu (Imperial Tenis București), cu scorul de 5-7, 2-6.\n\nPână la disputa din ultimul act, Teo a obținut victorii pe linie. În primul tur, sportiva clubului nostru a trecut de R. Vlădescu (Olimpia București), cu 1-6, 7-5, 10-5, iar în sferturi a depășit-o pe A. Alexandrescu (Stejarii București), cu 7-5, 6-1. În schimb, în semifinale a învins-o pe N. Andreica (TV Vanta), cu 6-1, 3-6, 10-8.",
  "metadata": {
    "original_file": "ziardambovita_0002.html"
  }
}