{
  "title": "REFLECȚII FRANCEZE - Adrian CHIFU - Comparia: Ceasornicul Transparent al Inteligenței Artificiale",
  "content": "Comparia (https://www.comparia.beta.gouv.fr/) este ca un ghid digital care face lumină într-o lume a inteligenței artificiale conversaționale plină de umbre și nuanțe. Născută dintr-o inițiativă franceză, platforma nu doar că îți propune răspunsuri la întrebările tale, dar îți arată și povestea din spatele lor: cine le-a generat, câtă energie au consumat și ce tip de modele le-au produs. Este o combinație fascinantă între utilitate practică și transparență tehnologică, care te face să simți că ai mai mult control într-un peisaj dominat de necunoscut.\n\nProcesul este simplu și ingenios. Pui o întrebare – fie ea serioasă sau amuzantă – iar Comparia îți oferă două răspunsuri generate de modele diferite. Secretul? Modelele rămân anonime până când îți alegi preferatul. Este o abordare unică, care nu doar că elimină părtinirea, dar te și invită să reflectezi mai atent asupra calității răspunsurilor. După ce alegi, platforma îți dezvăluie detalii despre cele două modele: numărul de parametri, licența (open-source sau comercială) și, poate cel mai interesant, energia consumată pentru a genera acele răspunsuri.\n\nSă luăm un exemplu concret. Am întrebat platforma să-mi spună o glumă despre ceasuri. Răspunsurile au fost surprinzător de diferite:\n\nModelul A: „Cum a spus ceasornicarului de groapă? „Timpul trece, dar eu îl învârt pe dos!” [Aici este o glumă despre ceasuri care se bazează pe ideea că ceasornicarul de groapă are un rol special în măsurarea timpului, dar de fapt îl învârt pe dos, ceea ce este contrar la modul în care funcționează ceasurile în mod obișnuit. Acesta este un exemplu de umor absurd care poate fi amuzant pentru anumite persoane.]”\n\nModelul B: „De ce a fost ceasul la psiholog? Pentru că avea un tic nervos.”\n\nAm ales fără ezitare răspunsul B – direct, clar, amuzant: „De ce a fost ceasul la psiholog? Pentru că avea un tic nervos.”. De cealaltă parte, Modelul A a dat dovadă de o limbă română cel puțin „stângace”. În plus, a încercat să explice gluma și, știm cu toții, glumele nu se explică…\n\nDupă ce am făcut alegerea, Comparia mi-a dezvăluit detaliile relevante din spatele modelelor. Răspunsul câștigător a fost generat de Meta/Llama 3.1), un model de la Meta (noul nume al Facebook, în încercarea de a părea mai cool) cu 70 de miliarde de parametri și licență open-source (sursă deschisă). Consumul său energetic a fost aproape insignifiant, situându-se în jurul valorii de 0 Wh pentru generarea răspunsului, echivalentul a 4 minute de funcționare a unui bec LED sau a 27 de secunde de video online. Un exemplu impresionant de eficiență tehnologică!\n\nDe cealaltă parte, modelul A, Mistral/Mixtral 8x22B (un model franțuzesc, în general foarte promițător, dar nu acum), a fost o forță mult mai mare în joc, cu 176 de miliarde de parametri, dar și cu un consum energetic de 3 Wh pentru generarea răspunsului său. Asta înseamnă echivalentul a 33 de minute de funcționare a unui bec LED sau a 3 minute de vizionare video online. Un model mult mai complex și, aparent, mai „gurmand” din punct de vedere energetic.\n\nAlegerea mea nu a fost influențată de aceste detalii – le-am aflat abia după ce am selectat răspunsul preferat. Totuși, este fascinant să vezi cum dimensiunea și consumul energetic al unui model AI pot influența experiența utilizatorului. În acest caz, „tic-ul nervos” al modelului Llama s-a dovedit mai eficient și mai amuzant decât răspunsul lui Mistral, dar asta doar subliniază diversitatea și complexitatea acestor tehnologii.\n\nComparia are și o altă surpriză plăcută: merge și în limba română, după cum ați observat! Da, deși este o platformă creată pentru francofoni, răspunsurile în limba română sunt, de regulă, la fel de naturale și bine adaptate. Așa că, fie că te lupți cu întrebări practice sau doar cauți o glumă bună într-o seară liniștită, platforma Comparia este acolo, pregătită să te surprindă. Interfața rămâne, totuși, în franceză.\n\nLa final, salutări din Marsilia, unde soarele de final de ianuarie încălzește străzile pietruite, iar briza mediteraneeană îți amintește că timpul trece, dar nu fără rost. Comparia nu doar că îți oferă răspunsuri, dar îți și dezvăluie mecanismele care le-au creat, ca un ceasornic transparent care îți lasă la vedere rotițele fine ale procesului. Așa că, data viitoare când vei întreba un model de inteligență artificială ceva, amintește-ți să privești nu doar la răspuns, ci și la povestea din spatele său – indiferent dacă vine cu un tic nervos sau cu o eleganță desăvârșită.\n\nAdrian CHIFU este conferențiar universitar în informatică la Universitatea Aix-Marseille și, desigur, absolvent de Carabella târgovișteană…",
  "metadata": {
    "original_file": "gazetadambovitei_0114.html"
  }
}