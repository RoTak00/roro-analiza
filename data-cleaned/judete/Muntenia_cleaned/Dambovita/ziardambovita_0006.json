{
  "title": "DÂMBOVIȚEANUL CARE A UMBLAT „LA MINTEA” DINAMOVIȘTILOR",
  "content": "Dinamo a ieșit din zona gri în care s-a aflat ani în șir, a lucrat pe toate planurile, a pus accent pe detalii, iar proiectul creionat, apoi colorat de Zeljko Kopic, dă roade, titrează golazo.ro.\n\nEchipa funcționează, cu investiții sub cele ale echipelor obișnuite cu primele locuri. Dinamo e pe 3, iar din staff-ul croatului face parte, încă din primele luni, și târgovișteanul Vicențiu Ostafi (36 de ani), fiul lui Daniel Ostafi, fost antrenor la FCM Târgoviște sau UTCHIM Găești.\n\nCu un background în diplomație, Vicențiu e de fix un an alături de Kopic, s-a alăturat lui Dinamo iarna trecută, iar rezultatele se văd. Dinamo arată bine și gândește la fel. Sănătos! După mulți ani.\n\n„Lucrez de fix un an, pe 3 ianuarie am început! Totul a evoluat treptat, a fost un proces de durată. A contat mult să am încrederea lui mister Kopic și a lui Andrei Nicolescu. Și răbdarea necesară.\n\nAm pus, treptat, toate piesele la locul lor pentru a avea grupul frumos de azi”, a explicat Vicențiu, mental coach la Dinamo.\n\nFost diplomat, el e printre puținii din România care caută să transforme pregătirea mentală într-un atu strategic pentru fotbaliști.\n\nCe face mai exact? A explicat chiar el, din cantonamentul lui Dinamo, unde are o misiune exactă:\n\n„Pe lângă discuțiile individuale și procesul individual pe care îl am cu jucătorii, adică dezvoltarea lor individuală, mă uit mult la unitatea grupului și comunicarea între jucători.\n\nO comunicare pozitivă, un climat de lucru unde jucătorii se susțin sunt lucruri foarte importante pentru a atinge rezultatele. Când avem jucători orientați spre asta, iar grupul se susține, chiar putem face lucruri bune”.",
  "metadata": {
    "original_file": "ziardambovita_0006.html"
  }
}