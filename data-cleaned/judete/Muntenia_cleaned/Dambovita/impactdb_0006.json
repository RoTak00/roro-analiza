{
  "title": "„Mihaela Teodorescu – Balcik. Mică retrospectivă” – expoziție personală de artă, deschisă la parterul Muzeului de Artă din Târgoviște",
  "content": "Consiliul Județean Dâmbovița, prin Complexul Național Muzeal „Curtea Domnească” Târgoviște vă invită joi, 19 decembrie 2024, la ora 15.00, la Muzeul de Artă, la deschiderea expoziției personale de artă „Mihaela Teodorescu – Balcik. Mică retrospectivă”.\n\nÎn expoziția, semnată de artista Mihaela Teodorescu, sunt prezentate publicului câteva dintre lucrările realizate în decursul anilor de la prima sa vizită la Balcik în 1983 și până în prezent. Tematica expoziției este una tradițională – peisajul, mai precis peisajul din Balcik și împrejurimi, o renumită sursă de inspirație și creație, încă din perioada interbelică, a numeroase generații de artiști. Se regăsesc lucrări în care tânăra artistă rămasă cu o impresie puternică lăsată de lumina Balcikului și cromatica Mării Negre, revine periodic să lucreze până la anii senectuții în localitatea mult iubită de Regina Maria.\n\nRecunoaștem în parcursul oferit de aceste câteva lucrări, realizate în ulei ori pastel, plăcerea lucrului, un stil personal care s-a schimbat relativ puțin și, nu în ultimul rând, monumente și locuri cu o puternică încărcătură istorică și emoțională.\n\nAceste peisaje sunt marcate de albastrul aparent banal al mării, roșiaticul stâncilor ori cărămizii, albul pietrei calcaroase și de lumina specială care face aceste pânze, în culori pe alocuri vibrante, alteori domoale, să capete un suflu cald și cât se poate de viu.\n\nÎn această expoziție este prezentat vizitatorului o parte din sufletul artistei Mihaela Teodorescu și îndelungata admirație a acesteia pentru Balcik. De aceea, vă așteptăm la Muzeul de Artă în perioada 19 decembrie 2024 – 14 ianuarie 2025 să vă bucurați simțurile, să vă deconectați pentru o clipă printr-o vizită propusă de artistă în aceste locuri pitorești.",
  "metadata": {
    "original_file": "impactdb_0006.html"
  }
}