{
  "title": "Mesajele parlamentarilor PSD de Dâmbovița după primirea certificatelor doveditoare alegerii",
  "content": "Parlamentarii aleși pe lista PSD Dâmbovița cu ocazia scrutinului electoral din 1 Decembrie și-au primit astăzi certificatele doveditoare, în cadrul unei ceremonii organizată de Biroul Electoral de Circumscripție, la Prefectura Județului Dâmbovița.\n\nSenator Titus Corlățean: „Mulțumesc în primul rând dâmbovițenilor care mi-au acordat încrederea și votul lor. Îi asigur atât pe ei, cât și pe cei care au avut alte preferințe electorale, inclusiv cei care s-au dus după himere de circumstanță, că voi continua să îmi fac pe deplin datoria față de ei și față de România.”\n\nDeputat Laurențiu Neculaescu: „Mă angajez să rămân aproape de fiecare comunitate locală, să susțin proiectele în derulare și să inițiez noi soluții care să aducă un viitor mai bun pentru noi toți. Cred cu tărie că, prin colaborare și implicare, putem duce la bun sfârșit toate proiectele începute și putem deschide noi drumuri către un viitor prosper pentru fiecare localitate din județul Dâmbovița.”\n\nDeputat Carmen Holban: „Vreau să vă mulțumesc din inimă pentru încredere. Tot ce am reușit să construim în acești ani se datorează dumneavoastră și faptului că am muncit împreună. Vă asigur că voi rămâne același om dedicat fiecărei comunități dâmbovițene și că vom continua să dezvoltăm județul, așa cum am făcut-o până acum.”",
  "metadata": {
    "original_file": "gazetadambovitei_0147.html"
  }
}