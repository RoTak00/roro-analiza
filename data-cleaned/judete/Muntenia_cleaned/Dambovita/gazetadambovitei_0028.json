{
  "title": "VOLEI FEMININ: CSM Constanța se impune în meciul cu CSM Târgoviște",
  "content": "Voleibalistele târgoviștence nu au putut obține punctele puse în joc, în meciul de la Constanța. Gazdele s-au arătat mai bine pregătite în acest meci, dominând și obținând astfel victoria. Locul 7 și 21 de puncte în campionat.\n\n„Echipa noastră de volei a suferit o înfrângere în deplasarea de la CSM Constanța, pierzând cu scorul de 3-1 într-o confruntare echilibrată în anumite momente, dar controlată în mare parte de echipa gazdă.\n\nMeciul a început sub semnul dominării constănțencelor, care au câștigat primele două seturi cu scorurile de 25-15 și 25-18. În aceste momente, gazdele s-au dovedit mai eficiente atât la fileu, cât și la nivelul serviciului, punând presiune constantă asupra echipei noastre, care a avut dificultăți în a-și găsi ritmul și a răspunde jocului agresiv al adversarelor.\n\nSetul al treilea a adus o schimbare de atitudine pentru echipa noastră, care a intrat pe teren cu mai multă încredere și determinare. Fetele au reușit să câștige acest set cu 25-21, arătând că au capacitatea de a reveni în joc.\n\nDin păcate, în setul patru, ritmul echipei noastre a scăzut din nou, iar CSM Constanța a profitat de acest lucru. Cu un scor categoric de 25-11, gazdele și-au asigurat victoria, punând capăt partidei.\n\nIndiferent de rezultatul final suntem mereu alături de fetele noastre!”",
  "metadata": {
    "original_file": "gazetadambovitei_0028.html"
  }
}