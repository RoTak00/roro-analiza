{
  "title": "Salariul mediu net din Dâmbovița, sub județele vecine. Iată ce spune INS",
  "content": "În urma datelor publicate de Institutul Național de Statistică din România, Dâmbovița nu stă prea bine la capitolul venituri medii. Conform datelor din septembrie 2023, salariul mediu net în Dâmbovița este de circa 3 665 de lei, iar rata șomajului de 2,96%. Totuși, Clujul are un venit mediu de 5 525 Ron, Ilfovul de 4 582 lei, Oltul de 3 998, iar Iașul de 4 363. Nu stăm mai bine nici decât vecinii din Argeș care au un salariu mediu net de 4 013 lei, iar prahovenii de 4 128. Un venit mediu net mai scăzut decât cel din Dâmbovița îl au bihorenii, brăilenii și hunedorenii.\n\nCum se tot anunță mărirea vârstei de pensionare, e bine să știți că speranța de viață din Dâmbovița este de aproximativ 76 de ani. Și speranța de viață este mai mare la Cluj, cu o diferență de aproape doi ani. Ilfovul este doar cu puțin peste Dâmbovița la capitolul speranță de viață.\n\nȘi la capitolul educație stăm destul de prost raportat la întregul sistem educațional din județ, Dâmbovița a înregistrat o rată de promovabilitate la BAC de 68,7% și de 69,2% la Evaluarea Națională.",
  "metadata": {
    "original_file": "gazetadambovitei_0089.html"
  }
}