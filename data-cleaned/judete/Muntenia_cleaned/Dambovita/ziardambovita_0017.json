{
  "title": "PSD Dâmbovița: Guvernul României a adoptat Programul Național „Masă Sănătoasă” pentru 2025",
  "content": "Ieri, Guvernul României a adoptat Hotărârea privind instituirea Programului Național „Masă Sănătoasă” (PNMS) pentru anul 2025, un pas esențial în promovarea obiceiurilor alimentare sănătoase în rândul preșcolarilor și elevilor. Programul va oferi zilnic suport alimentar sub forma unei mese calde pregătite în unitățile cu cantină, prin catering în unitățile fără cantină, sau, în lipsa acestor opțiuni, prin pachete alimentare.\n\nScopul principal al programului este de a sprijini educația, de a îmbunătăți sănătatea nutrițională a copiilor și de a contribui la reducerea abandonului școlar. De asemenea, selecția unităților de învățământ care vor beneficia de program va fi realizată de Inspectoratele școlare, pe baza unor criterii aprobate de Ministerul Educației. Lista beneficiarilor va fi definitivată până la 1 februarie 2025.\n\nPrin această inițiativă, autoritățile își propun să ofere un sprijin real pentru echilibrul socio-emoțional al tinerelor generații și să promoveze un mediu educațional sănătos.",
  "metadata": {
    "original_file": "ziardambovita_0017.html"
  }
}