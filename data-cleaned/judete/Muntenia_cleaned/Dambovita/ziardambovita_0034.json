{
  "title": "PNL susține creşterea bonificaţiei pentru contribuabilii buni platnici de la 3% la 5%",
  "content": "Nicolae Ciucă, președinte PNL și candidatul partidului pentru Președinția României, a declarat că propunerile liberalilor, prin care se urmărește întărirea clasei de mijloc, au fost acceptate de Comisia Europeană. Prin urmare va fi menţinută cota unică de impozitare şi în anul 2025.\n\n„Propunerile PNL pentru susţinerea clasei de mijloc au fost acceptate de Comisia Europeană. Cota unică, cea mai bună pentru România, rămâne în vigoare şi în anul 2025, aşa cum a susţinut Partidul Naţional Liberal, nu va fi impozit progresiv, aşa cum îşi doresc Marcel Ciolacu şi Partidul Social Democrat. O altă propunere liberală: creşterea cotei de contributivitate eşalonat de la 4,75% la 6% la Pilonul II de Pensii a primit girul Comisiei. Am început creşterea cotei de contribuţie în mandatul meu de premier şi continuăm. Partidul Naţional Liberal rămâne garantul Pilonului II pentru ca românii să aibă mai mulţi bani la pensie (…) Comisia Europeană susţine şi demersul liberal de creştere a bonificaţiei pentru buni platnici de la 3% la 5%. Sunt 560.000 de firme în România care îşi plătesc taxele la timp. Este vremea să arătăm respect pentru antreprenori. PNL rămâne principalul aliat al clasei de mijloc, al românilor care muncesc şi au iniţiativă”, a transmis Nicolae Ciucă.",
  "metadata": {
    "original_file": "ziardambovita_0034.html"
  }
}