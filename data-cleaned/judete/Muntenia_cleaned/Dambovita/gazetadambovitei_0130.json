{
  "title": "Cotinescu (PNL): \"Ilie Bolojan nu a făcut decât să fie consecvent și să livreze ce a promis: reforma\"",
  "content": "Deputatul liberal Aurelian Cotinescu a comentat pe marginea deciziei anunțate de președintele Senatului, Ilie Bolojan, cu privire la reducerea cheltuielilor prin reducerea organigramei, a flotei de mașini dar și a cotei de carburant.\n\n„Opinia publică și mediul de afaceri așteaptă de foarte mult timp un semnal în privința reformării statului român. Ilie Bolojan nu a făcut decât să fie consecvent și să livreze ce a promis: reforma. Acum, să vedem dacă și cei vizați de reformă vor fi de acord, pentru că, nu-i așa, în societatea noastră, Caragiale este cât se poate de prezent și, cum spunea o sinecuristă socialistă de la Senat, cu Lexus și două apartamente în București, să înceapă reforma, dar nu de la noi! Realitatea știută de toți este că s-au angajat foarte mulți oameni în instituțiile statului, sub influență politică sau nu. Nu se urmărește o reducere enormă a numărului acestor angajați, ci o reformă corectă. Cei care muncesc, cei care își fac datoria, profesioniștii nu trebuie să se teamă. Ei își vor păstra locurile de muncă. Ei vor rămâne în instituții, pentru că este nevoie de ei. Obiectivul final al acestei reforme și al măsurilor de eficiență îl reprezintă o mai bună gestionare a banilor, acolo unde avem nevoie”, a declarat Aurelian Cotinescu.",
  "metadata": {
    "original_file": "gazetadambovitei_0130.html"
  }
}