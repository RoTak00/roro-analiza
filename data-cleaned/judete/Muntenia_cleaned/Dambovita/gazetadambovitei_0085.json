{
  "title": "Aurelian Cotinescu, singurul liberal dâmbovițean în noul Parlament",
  "content": "Președintele PNL Târgoviște, Aurelian Cotinescu, este singurul liberal dâmbovițean care a obținut un mandat de deputat în actuala componență a parlamentului. PNL Dâmbovița a obținut doar 12% din voturi, pierzând la redistribuire postul din Senat. În legislatura anterioară, deși obținuse două posturi de deputat și unul de senator, liberalii dâmbovițeni au fost reprezentați tot de un singur parlamentar, Virgil Guran, cei doi deputați aleși: Gabriel Plăiașu și Liviu Balint, părăsind formațiunea.\n\n“Mă simt onorat și obligat de votul care mi-a fost acordat de dâmbovițeni. Cu determinare și multă muncă voi ajuta la dezvoltarea județului Dâmbovița.\n\nCred că în aceste momente dificile este foarte important ca toți parlamentarii, indiferent de partidul din care fac parte, să sprijine democrația și parcursul european al României.\n\nDatoria noastră, a politicienilor, este de a asculta vocea străzii și a ne asuma reforma clasei politice și a administrației statului.” a precizat Aurelian Cotinescu.",
  "metadata": {
    "original_file": "gazetadambovitei_0085.html"
  }
}