{
  "title": "Parlamentarii AUR Dâmbovița au primit certificatele doveditoare alegerii lor de către electorat",
  "content": "Astăzi Biroul Electoral de Circumscripție nr. 16 Dâmbovița a înmânat certificatele doveditoare alegerii parlamentarilor din județ. AUR are pentru prima dată parlamentari la Dâmbovița, unde a obținut 20 % din voturile dâmbovițenilor.\n\n„Domnul Ciprian Iacob a primit certificatul doveditor alegerii în funcția de senator pe listele AUR și domnul Valeriu Munteanu a primit documentul doveditor alegerii în funcția deputat pe listele AUR.\n\nParlamentarii AUR au mulțumit dâmbovițenilor pentru votul acordat, reafirmându-și angajamentul de a servi cu abnegație poporul român, în unitate și pace socială, spre ridicarea României din genunchi și restabilirea încrederii cetățenilor în democrație și statul de drept, profund afectate de anularea alegerilor prezidențiale.” a transmis AUR Dâmbovița.\n\n„După ce am primit „Certificatul de încredere” din partea a peste 37.000 de dâmbovițeni, am intrat astăzi oficial în posesia certificatului care atestă alegerea mea în funcția de senator de Dâmbovița, din partea Alianței pentru Unirea Românilor (AUR). Acest moment reprezintă o onoare deosebită și o responsabilitate pe măsură.\n\nAșa cum am afirmat pe parcursul campaniei electorale, în cadrul activității mele din Parlamentul României mă voi dedica exclusiv susținerii nevoilor și intereselor cetățenilor dâmbovițeni. Votul acestora este expresia unei încrederi care trebuie respectată și valorizată în toate deciziile parlamentare.\n\nLe mulțumesc tuturor celor care mi-au oferit sprijinul lor! România are nevoie de reprezentanți autentici, devotați cetățenilor și intereselor naționale, nu de politicieni preocupați doar de propriile interese sau de luptele pentru putere.” a declarat Ciprian Iacob, senator AUR Dâmbovița.",
  "metadata": {
    "original_file": "gazetadambovitei_0003.html"
  }
}