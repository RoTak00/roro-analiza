{
  "title": "Fostul deputat de Dâmbovița, Ionuț Vulpescu, va reprezenta Ilfov în actuala componență a Parlamentului",
  "content": "Ionuț Vulpescu, fost ministru al Culturii, parlamentar de Dâmbovița în mandatul 2020 – 2024, va reprezenta în actuala legislatură județul Ilfov, acolo unde a candidat pe listele PSD Ilfov.\n\n„Am primit la Biroul Electoral Județean Ilfov Certificatul doveditor al realegerii mele în calitate de deputat al Românei, ca reprezentant în Parlament al județului Ilfov. Am obținut un nou mandat de deputat, pe lista PSD Ilfov. Le mulțumesc celor 32976 de ilfoveni care mi-au acordat votul. Mulțumesc echipei PSD Ilfov pentru munca din campanie, desfășurată în condiții dificile. Le mulțumesc celor mulți care mi-au trimis semnele lor de viață în ultimele săptămâni și, înainte de toate, le mulțumesc celor puțini, dar esențiali care au avut încredere în mine și pe care mă străduiesc, în fiecare zi, să nu îi dezamăgesc. 1 decembrie 2024 n-a fost doar despre 1 decembrie 1918. A fost mai ales despre azi. De aceea, mulțumirile și fotografiile de moment trebuie să fie înlocuite de responsabilitate și viziune. Democrația se apără și se construiește în fiecare zi. Acesta este sensul perioadei următoare.” a declarat Ionuț Vulpescu.",
  "metadata": {
    "original_file": "gazetadambovitei_0126.html"
  }
}