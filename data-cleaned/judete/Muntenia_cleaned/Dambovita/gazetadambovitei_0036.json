{
  "title": "Lider PNL Dâmbovița din teritoriu: “Am scăpat, nu trebuie s-o mai votez pe Lasconi”. Partidul salută decizia CCR",
  "content": "Răzvan Bejan, liderul PNL Moreni și consilier local în municipiu, a dat glas, astăzi, după decizia CCR, unei opinii larg răspândită în partid, dar ținută în stare latentă, după ce candidatul liberal nu a intrat în turul 2, iar partidul a luat decizia susținerii candidaturii Elenei Lasconi. Acesta a scris pe facebook: “Am scăpat, nu trebuie s-o mai votez pe Lasconi”. PNL decisese de la centru susținerea candidatei USR, dar era evident că mesajul de la București s-a diluat puternic până în teritoriu. De altfel, liderii PNL Dâmbovița nu și-au asumat nici un mesaj de susținere, cu excepția unui comunicat de presă.\n\nDupă decizia CCR, pe pagina partidului a fost postat un mesaj în care se precizează că liberalii respectă decizia. “Decizia pe care Curtea Constituțională a adoptat-o este una serioasă și pe care trebuie să o respectăm. Aceasta a fost luată pe fondul acuzațiilor de ingerință în alegeri și afectării grave a procesului electoral. În acest context, e necesar ca motivele care stau la baza deciziei să fie clar explicate.\n\nPNL rămâne un partid de partea legii, care susține stabilitatea țării, funcționarea corectă a instituțiilor și respectul față de cetățeni.\n\n⁠În această perioadă e nevoie de calm, de reducerea retoricii agresive și de discuții raționale.”",
  "metadata": {
    "original_file": "gazetadambovitei_0036.html"
  }
}