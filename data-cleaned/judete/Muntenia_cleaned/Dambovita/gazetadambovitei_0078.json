{
  "title": "Aurelian Cotinescu (PNL): Acceptarea României în programul Visa Waiver este un eveniment istoric",
  "content": "Din 31 martie, românii vor putea călători fără viză în SUA, pentru șederi de până la 90 de zile. Astfel România devine al 43-lea stat inclus în Programul Visa Waiver și primul din regiunea Mării Negre.\n\n„Este un moment istoric pentru România și o confirmare a relațiilor solide cu Statele Unite. Această realizare este rezultatul efortului diplomatic și al colaborării între instituțiile românești și partenerii noștri americani. Este o recunoaștere a încrederii de care România se bucură pe plan internațional. Un nou capitol se deschide pentru mobilitatea românilor și pentru consolidarea parteneriatului transatlantic.” a declarat deputatul PNL de Dâmbovița, Aurelian Cotinescu.\n\nObiectivul Programului Visa Waiver este creșterea investițiilor directe și dinamizarea schimburilor economice. Includerea României în Programul Visa Waiver va determina reducerea costurilor financiare și de timp pentru turiști. Astfel, procedura de solicitare și obținere va fi înlocuită de obținerea unei autorizări de călătorie on-line emise de sistemul electronic al SUA (Electronic System for Travel Authorization/ESTA). Această procedură este identică pentru toate statele incluse în Programul Visa Waiver. Costul unei autorizații ESTA este de 21 USD, față de 185 USD pentru o viză B1-B2, iar valabilitatea autorizației este de doi ani, pentru intrări multiple. Cetățenii care dețin o viză valabilă B1-B2 pot călători cu aceasta în SUA, fără a mai fi necesară obținerea autorizației ESTA.\n\nLa 12 decembrie 2024, Consiliul a decis să elimine și controalele asupra persoanelor la frontierele terestre interne cu cele două țări și între acestea. Prin urmare, de la 1 ianuarie 2025 Bulgaria și România fac parte pe deplin din spațiul Schengen.",
  "metadata": {
    "original_file": "gazetadambovitei_0078.html"
  }
}