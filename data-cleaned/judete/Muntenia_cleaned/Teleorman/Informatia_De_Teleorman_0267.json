{
  "title": "Femeie din Mereni, lovită de soţ şi ameninţată cu acte de violenţă. Poliţiştii videleni au emis un ordin de protecţie",
  "content": "O femeie în vârstă de 36 de ani, din comuna Mereni, a sesizat agenţii de poliţie cu privire la faptul că a fost agresată de către soț.\n\nÎn urma cercetărilor efectuate, oamenii legii au descoperit următoarele: în timp ce femeia și soțul acesteia, un bărbat în vârstă de 43 de ani, cu care nu mai conviețuia de aproximativ două săptămâni, se aflau în municipiul București, în urma unor discuții contradictorii, bărbatul a lovit-o cu palmele peste față și a amenințat-o cu acte de violență.\n\nUlterior conflictului, aceasta a revenit în orașul Videle unde a sesizat organele de poliție. În cauză a fost întocmit dosar penal sub aspectul săvârșirii infracțiunii de violență în familie. Totodată, față de bărbat a fost emis ordin de protecție provizoriu.",
  "metadata": {
    "original_file": "Informatia_De_Teleorman_0267.html"
  }
}