{
  "title": "Autocamion de mare tonaj, răsturnat pe centura Alexandriei. Şoferul a suferit răni minore, refuzând să fie transportat la Spital﻿",
  "content": "Duminică după-amiază, pompierii militari au fost alertați de producerea unui accident rutier pe centura ocolitoare a municipiului Alexandria, unde un autotren s-a răsturnat.\n\nPotrivit ISU Teleorman, la fața locului s-au deplasat în cel mai scurt timp posibil două echipaje de pompieri, cu o ambulanță SMURD și o autospecială de lucru cu apă și spumă, acestea constatând faptul că autotrenul era răsturnat în afara părții carosabile, autovehiculul prezenta scurgeri de ulei hidraulic, iar conducătorul auto era rănit ușor, prezentând excoriații la nivel lombar și la membrele superioare.\n\nVictima a primit primul ajutor medical de la echipajul SMURD, aceasta refuzând apoi să fie transportată la spital. Pompierii militari au continuat misiunea prin asigurarea măsurilor de prevenire și stingere a incendiilor și curățarea carosabilului de uleiul hidraulic. Evenimentul a fost preluat de către poliție pentru cercetări.",
  "metadata": {
    "original_file": "Informatia_De_Teleorman_0257.html"
  }
}