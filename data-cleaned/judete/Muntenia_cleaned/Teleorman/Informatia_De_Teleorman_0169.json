{
  "title": "Un tânăr din Teleorman, reţinut de vameşii din Nădlac, în baza unui mandat european de arestare",
  "content": "Poliţiştii de frontieră din cadrul Punctul de Trecere a Frontierei Nădlac II – Csanadpalota au depistat şi predat autorităţilor competente un bărbat, căutat de autorităţile române, în vederea executării unei pedepse privative de libertate.\n\nLa sfârşitul săptămânii trecute, în Punctul de Trecere a Frontierei Nădlac II – Csanadpalota s-a prezentat pentru a efectua controlul de frontieră, pe sensul de ieşire din România, cetăţeanul român C.L, în vârstă de 25 de ani, domiciliat în judeţul Teleorman.\n\nÎn urma efectuării verificărilor specifice, poliţiştii de frontieră au constatat că pe numele bărbatului era emis, de către autorităţile române, un mandat european de arestare, având de executat un an de închisoare, pentru săvârşirea infracţiunii de furt calificat.\n\nBărbatul în cauză a fost predat unui echipaj operativ din cadrul Inspectoratului de Poliţie Judeţean Arad, în continuare fiind dispuse măsurile legale care se impun.",
  "metadata": {
    "original_file": "Informatia_De_Teleorman_0169.html"
  }
}