{
  "title": "La Ţigăneşti, arde pădurea! Zeci de pompieri şi oameni din localitate acţionează pentru lichidarea focului",
  "content": "Incendiu de mirişte, în comuna Ţigăneşti, pe aproximativ 20 de hectare. Din primele informaţii, focul s-a extins şi la o pădure din apropiere, suprafaţa afectată fiind de circa 4-5 hectare.\n\nConform ISU Teleorman, incendiul, ce se manifesta la litiera pădurii de pe raza localităţii Țigănești, a fost stins, iar în prezent se acționează pentru lichidarea ultimelor focare de la incendiul de vegetație uscată și miriște. Suprafața de pădure afectată este de aproximativ 1,2 ha, cea de miriște de circa 4 ha, iar de vegetație uscată de aproape 1 ha.\n\nLa fața locului intervin 18 pompieri, cu două autospeciale de stingere, o autocisternă de 9000 l și o motopompă, SVSU Țigănești cu 1 tractor și 3 oameni, o societate agricolă cu 2 tractoare de mare capacitate și 2 echipe de la Ocolul Silvic.\n\nAlimentarea cu apă a autospecialelor de intervenție s-a realizat din râul Vedea, cu ajutorul motopompei, incendiul fiind lichidat dup[ aproximativ o oră.\n\nCoordonatele suprafețelor agricole afectate de incendiul de miriște și vegetație uscată vor fi înaintate către Agenția de Plăți și Intervenție în Agricultură și Garda Națională de Mediu pentru luarea măsurilor care se impun în astfel de situații, conform protocolului comun încheiat între IGSU, APIA si GNM la nivel național.\n\nDin primele cercetări efectuate pentru stabilirea cauzei probabile de incendiu, a reieșit faptul că focul a fost pus intenționat de către o persoană necunoscută la miriștea din apropierea pădurii, focul propagându-se apoi prin vegetația uscată la litiera acesteia.",
  "metadata": {
    "original_file": "Informatia_De_Teleorman_0196.html"
  }
}