{
  "title": "Noi focare de pestă porcină în Teleorman. DSVSA a ordonat uciderea animalelor din Viişoara. Probleme sunt şi în comuna Bragadiru",
  "content": "Pesta Porcină Africană se extinde cu rapiditatea în judeţul Teleorman. În urma confirmării virusului în mai multe exploataţii din comuna Viişoara, autorităţile au decis uciderea tuturor suinelor. Astăzi, la primele ore ale dimineţii, oamenii s-au trezit la poartă cu reprezentanţii DSVSA Teleorman şi cu jandarmii. Fiecare gospodărie a fost verificată până în ultimul şopron. Cetăţenii spun că nimeni nu i-a anunţat despre acţiunea de sacrificare a porcilor. În jur de 100 de animale, în special scroafe cu purcei, vor fi omorâte, după cum declară autorităţile locale.\n\nPotrivit reprezentanţilor DSVSA Teleorman, uciderea porcilor ar putea continua în comuna Bragadiru. Măsura este una preventivă, în urma unei analize de risc intreprinsă de către specialiștii epidemiologi. Însă, se aşteaptă rezultatele analizelor de laborator. În baza buletinelor de analiza şi în funcţie de evoluţia focarelor, DSVSA va decide dacă şi în localitatea Bragadiru animalele vor fi sacrificate. De la depistarea primului focar de pestă porcină şi până în prezent, la nivelul judeţului au fost ucişi aproximativ 6.000 de porci.\n\nInstituţia judeţeană solicită sprijinul și înțelegerea cetățenilor pentru respectarea măsurilor întreprinse de autorități, având în vedere gravitatea bolii și consecințele economice grave generate de apariția ei și va informa periodic populația din județ, cu privire la evoluția bolii și a măsurilor care trebuie respectate pentru a limita efectele bolii și a preveni răspândirea virusului.\n\nOrice suspiciune de boală trebuie anunțată imediat medicului veterinar, DSVSA Teleorman sau autorităților locale. Proprietarii vor fi despăgubiți de către stat, în condițiile prevăzute de legislație.",
  "metadata": {
    "original_file": "Informatia_De_Teleorman_0227.html"
  }
}