{
  "title": "Accident teribil la Putineiu! Un bărbat a murit după ce a intrat cu mașina într-un copac, iar o tânără a fost grav rănită | Cronica de Teleorman / Ştiri din Teleorman şi nu numai",
  "content": "Un bărbat de 35 de ani, din București, a murit după ce ar fi părăsit partea carosabilă într-o curbă la dreapta, și a intrat într-un copac aflat pe marginea DN 65A. În urma impactului, o tânără de 21 de ani, din județul Neamț, pasageră în autoturism, a suferit răni grave. \n\n Accidentul rutier s-a produs duminică-dimineaţă, în jurul orei 04.00, pe raza localităţii Putineiu.\n\nLa faţa locului au intervenit două echipaje de pompieri din cadrul Detaşamentului Turnu Măgurele, cu o autospecială de stingere cu modul de descarcerare şi o ambulanţă SMURD şi două echipaje SAJ Teleorman, dintre care unul încadrat cu medic, potrivit ISU Teleorman.\n\nLa sosirea salvatorilor, bărbatul era în stop cardiorespirator, iar pasagerul din dreapta faţă, o femeie de aproximativ 21 de ani, ase afla în stare de inconştienţă. Victimele au fost extrase rapid din caroseria deformată şi predate echipajelor medicale. Din păcate, bărbatul nu a răspuns manevrelor de resuscitare efectuate de personalul medical, echipajul SAJ Teleorman fiind nevoit să declare decesul. \n\n Femeia a fost stabilizată şi preluată cu funcţii vitale, aceasta fiind transportată la U.P.U. Alexandria pentru a primi îngrijiri medicale de specialitate.\n\nÎn cauză a fost întocmit dosar penal sub aspectul săvârșirii infracțiunilor de ucidere din culpă și vătămare corporală din culpă, cercetările fiind continuate de către polițiștii rutieri în vederea stabilirii întregii situații de fapt.",
  "metadata": {
    "original_file": "Cronica_De_Teleorman_0193.html"
  }
}