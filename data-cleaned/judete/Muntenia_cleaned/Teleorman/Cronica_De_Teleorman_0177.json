{
  "title": "Nicolae Ciucă, președinte interimar la PNL Teleorman | Cronica de Teleorman / Ştiri din Teleorman şi nu numai",
  "content": "Mare onoare pentru liberalii din Teleorman să fie conduși chiar de președintele Partidului Național Liberal! Începând de luni, 11 decembrie, Nicolae Ciucă a preluat interimatul filialei PNL Teleorman, până la organizarea unor noi alegeri interne. \n\n \n\n Decizia a fost luată în ședința Biroului Permanent Național, în cadrul căreia s-a hotărât și dizolvarea Biroului Permanent Județean al PNL Teleorman. Până la organizarea alegerilor interne, Nicolae Ciucă va trebui să gerstioneze degringolada instalată în organizația județeană și să stopeze exodul primarilor și al membrilor de partid. \n\n Degringolada instalată în PNL Teleorman a dat startul migrației în PSD. Așa se face că, din cei 45 de primari, au mai rămas doar câțiva în partid. \n\n La data de 1 noiembrie, conducerea centrală a partidului l-a desemnat președinte interimar pe Ciprian Pandea, senator de Călărași și vicepreședinte al regiunii Sud, care n-a reușit să stopeze exodul. \n\n Așa se face că, după circa o lună de zile, Nicolae Ciucă a ales să preia pe cont propriu conducerea interimară a filialei PNL Teleorman.",
  "metadata": {
    "original_file": "Cronica_De_Teleorman_0177.html"
  }
}