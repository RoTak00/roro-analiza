{
  "title": "Bilanț CORONAVIRUS: 558 de teleormăneni sunt izolați la domiciliu iar 19 persoane, în carantină instituționalizată",
  "content": "Numărul persoanelor, din județul Teleorman, izolate la domiciliu, crește de la o oră la alta, dublându-se în ultimele două zile. Potrivit datelor furnizate de către Centrul de Comunicare al Comitetului Județean pentru Situații de Urgență Teleorman, în prezent Direcția de Sănătate Publică monitorizează 558 persoane, cărora li s-a impus izolarea la domiciliu și supravegherea epidemiologică pasivă, pentru o perioadă de 14 zile. În comunicatul de presă se mai precizează că 19 persoane sunt în carantină și niciun cetățean nu este internată în unitățile spitalicești de pe raza județului cu suspiciune de infectare cu virusul COVID-19.\n\nPână astăzi, 21 martie, pe teritoriul României, au fost confirmate 367 de cazuri de persoane infectate cu virusul COVID – 19 (coronavirus). Dintre cele 367 de persoane confirmate pozitiv, 52 au fost declarate vindecate și externate (36 la Timișoara, 11 la București, 3 la Craiova, unul la Constanța și unul la Iași).\n\nPe teritoriul României, în carantină instituționalizată sunt 4.207 de persoane pentru care se efectuează verificări pentru a depista dacă au contactat virusul COVID – 19 (coronavirus). Alte 55.198 de persoane sunt în izolare la domiciliu și se află sub monitorizare medicală. Până la această dată, la nivel național, au fost prelucrate 8.915 de teste, din care 40 în unități medicale private. În ultimele 24 de ore, au fost înregistrate 1.501 de apeluri la numărul unic de urgență 112 și 5.704 la linia TELVERDE (0800 800 358), deschisă special pentru informarea cetățenilor.",
  "metadata": {
    "original_file": "Informatia_De_Teleorman_0075.html"
  }
}