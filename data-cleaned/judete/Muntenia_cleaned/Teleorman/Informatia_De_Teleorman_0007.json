{
  "title": "Bani de la Guvern pentru primăriile Vârtoape și Frumoasa. Peste 5,5 milioane de lei vor ajunge în conturile celor două UAT-uri",
  "content": "Ministerul Dezvoltării, Lucrărilor Publice și Administrației (MDLPA) a virat suma de 112.431.669,69 de lei, în vederea decontării facturilor pentru 111 obiective de investiții, realizate în mai multe județe din țară, prin etapele I și II ale Programului Național de Dezvoltare Locală (PNDL). Potrivit documentului, două unități administrativ teritoriale din Teleorman au primit bani pentru plata unor lucrări finanțate prin PNDL. Este vorba despre primăria Vârtoape, suma alocată fiind de 4.715.210 lei, și primăria Frumoasa- 862.554 de lei.\n\nAstfel, spun reprezentanții ministerului, pentru etapa I a fost plătită suma de 16.637.102,53 de lei pentru 17 obiective aflate în execuție, iar pentru etapa a II-a a programului, au fost decontate 95.794.567,16 lei pentru 94 de proiecte de investiții.\n\nSituația plăților efectuate este disponibilă pe site-ul MDLPA, la link: https://mdlpa.ro/pages/plati . În cadrul celor două etape ale PNDL, listele obiectivelor de investiții și sumele alocate acestora sunt publice și pot fi consultate accesând pagina de internet a ministerului, secțiunea Lucrări Publice, Programul național de dezvoltare locală, rubrica Obiectivele de investiții, iar transferurile lunare sunt publicate în secțiunea Plăți.",
  "metadata": {
    "original_file": "Informatia_De_Teleorman_0007.html"
  }
}