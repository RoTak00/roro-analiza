{
  "title": "Apel la donare de sânge, după exploziile din Crevedia | Cronica de Teleorman / Ştiri din Teleorman şi nu numai",
  "content": "Centrul de Transfuzie Sanguină Teleorman face apel la teleormăneni pentru donare de sânge, în urma exploziilor de la Crevedia, soldate cu peste 50 de victime. Este nevoie de donatori din toate grupele de sânge! \n\n Duminică, centrul a fost deschis în regim de urgență, în afara programului, de dimineață, de la 7.30, până la ora 13.00. \n\n Luni, 28 august, activitatea se reia începând cu ora 07:30 și va continua și pe tot parcursul zilei, atâta timp cât vor fi donatori, potrivit directorului centrului, medicul Daniela Ciobanu. Adresa centrului de transfuzii: Alexandria, Strada Mihaita Filipescu, Nr. 12-14. \n\n \n\n 24 de centre de transfuzie sanguină din toată țara, între care și cel din Teleorman, au avut program de lucru până la ora 13.30, potrivit unui comunicat de presă remis de Institutul Național de Transfuzie Sanguină.\n\nÎn urma exploziilor succesive de la stația GPL din localitatea Crevedia, și a incendiului din noaptea de 26 august, 58 de persoane au suferit arsuri sau răni grave. Dintre aceştia, 10 sunt intubaţi, doi au arsuri de gradul 3 și 4. \n\n 11 persoane în stare gravă au fost transportate la spitale din străinătate. Primele două transporturi au fost făcute în noaptea de sâmbătă spre duminică, următoarele în dimineața zilei de duminică, 27 august. Din totalul victimelor, 43 de persoane sunt cadre ale MAI (39 pompieri, 2 poliţişti şi 2 jandarmi).",
  "metadata": {
    "original_file": "Cronica_De_Teleorman_0232.html"
  }
}