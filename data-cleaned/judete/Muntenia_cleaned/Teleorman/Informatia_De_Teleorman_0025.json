{
  "title": "CJSU: 80 de teleormăneni, confirmați POZITIV cu COVID-19. Doi pacienți internați la Spitalul \"Caritas\", declarați vindecați",
  "content": "La nivelul județului, conform raportării Centrului Județean de Coordonare și Conducere a Intervenției Teleorman (CJCCI), în cele trei centre de carantină aflate în funcțiune erau cazate, la ora 14:00, 106 persoane. În ceea ce privește persoanele autoizolate la domiciliu, acestea sunt în număr de 364, potrivit unui comunicat de presă al Centrului de Comunicare din cadrul CJSU Teleorman.\n\nConform Direcției de Sănătate Publică, până astăzi, 21 aprilie a.c., la nivelul județului sunt 80 de cazuri confirmate pozitiv cu COVID-19, dintre care 2 au fost declarate vindecate și externate de la Spitalul Municipal „Caritas” din Roșiorii de Vede.\n\nPotrivit Buletinului de presă al Grupului de Comunicare Strategică, până astăzi, 21 aprilie, pe teritoriul României, au fost confirmate 9.242 de cazuri de persoane infectate cu virusul COVID – 19 (coronavirus). Dintre persoanele confirmate pozitiv, 2.153 au fost declarate vindecate și externate. În ultimele 24 de ore, au fost înregistrate 341 de apeluri la numărul unic de urgență 112 și 1.465 la linia TELVERDE (0800 800 358), deschisă special pentru informarea cetățenilor. Prin structurile abilitate ale M.A.I. au fost întocmite, până în prezent, 452 de dosare penale, sub aspectul săvârșirii infracțiunii de zădărnicirea combaterii bolilor , faptă prevăzută şi pedepsită de art. 352 alin. 1 Cod Penal.\n\nPolițiștii și jandarmii au depistat, în ultimele de 24 de ore, 5.271 persoane care nu au respectat măsura privind restricţionarea circulaţiei. Acestor persoane le-au fost aplicate sancţiuni contravenţionale, în valoare de 12.748.883 de lei.",
  "metadata": {
    "original_file": "Informatia_De_Teleorman_0025.html"
  }
}