{
  "title": "Colectă mobilă de donare de sânge la Centrul multifuncțional pentru tineri din Alexandria | Cronica de Teleorman / Ştiri din Teleorman şi nu numai",
  "content": "Vineri, 20 octombrie, între orele 8.00-15.00, la Centrul multifuncțional pentru tineri din Alexandria, este organizată o colectă mobilă de sânge, în cadrul campaniei naționale „Avem același sânge”. Județul Teleorman este al doilea din țară cu cei mai puțini donatori. \n\n Campania își propune conștientizarea populației că nevoia de sânge este permanentă, iar donarea face diferența între viață și moarte. \n\n \n\n Centrul de transfuzie sanguină Teleorman face apel la toți cei care pot dona sânge să vină în număr cât mai mare. \n\n “Împreună cu colegi de la CTS Giurgiu și sprijiniți ca întotdeauna de colaboratori, medici dedicați și cu experiență, vă așteaptăm la Centrul Multifuncțional pentru Tineri din Alexandria, str. Confederației Nr. 1 unde se va desfășura Campania națională de donare de sânge ”Avem același sânge” inițiată de televiziunea de știri DIGI 24, având ca parteneri Consiliul Județean Teleorman, Primăria Municipiului Alexandria și Instituția Prefectului Teleorman. \n\n Vă mulțumim anticipat pentru sprijin și participare, numai împreună putem face o lume mai bună!”, este mesajul transmis de echipa Centrului De Transfuzie Sanguină Teleorman.",
  "metadata": {
    "original_file": "Cronica_De_Teleorman_0206.html"
  }
}