{
  "title": "Femeie din Tătărăştii de Sus, agresată de fostul concubin. Bărbatul a fost reţinut preventiv pentru 24 de ore",
  "content": "„La data de 13 august a.c, polițiștii din cadrul Secției de Poliție Rurală nr. 11 Gălăteni au fost sesizați prin apel la numărul unic de urgență 112 de către o femeie în vârstă de 53 de ani din comuna Tătărăștii de Sus, satul Udupu, cu privire la faptul că, în timp ce se afla la domiciliu, a fost agresată de către fostul concubin”, se arată într-un comunicat de presă al IPJ Teleorman.\n\nDeși împotriva bărbatului în vârstă de 38 de ani fusese emis anterior ordin de protecție provizoriu, acesta a pătruns în locuința apelantei și a lovit-o.\n\nPolițiștii au luat măsura reținerii pentru 24 de ore a bărbatului care a fost introdus în Centrul de Reținere și Arest Preventiv din cadrul Inspectoratului de Poliție Județean Teleorman, în cauză fiind întocmit dosar penal sub aspectul săvârșirii infracțiunilor de „lovirea sau alte violențe” și „încălcarea ordinului de protecție provizoriu”, urmând a se propune soluție prin Parchet.",
  "metadata": {
    "original_file": "Informatia_De_Teleorman_0212.html"
  }
}