{
  "title": "Primarul nou ales la Videle a intrat în GREVA FOAMEI",
  "content": "Cornel Gogan, noul primar ales al orașului Videle (PNL), a anunțat că a intrat în greva foamei în semn de protest față de managementul Spitalului Orășenesc din Videle. Gogan, care a obținut aproximativ 2.500 de voturi la alegerile locale recent încheiate, a luat această decizie drastică pentru a atrage atenția asupra nemulțumirilor comunității legate de activitatea directorului spitalului, Victor Varjoghe.\n\n„Este datoria mea pentru cetățenii din orașul Videle să fac acest lucru, pentru că tema campaniei a fost Spitalul Orășenesc din Videle, sănătatea comunității noastre, o comunitate care, de mai bine de trei ani, este sfidată și este ignorată de actualul manager. Consider că, doar așa, prin această măsură îmi pot arăta respectul față de cetățenii care mi-au acordat încrederea la alegerile locale”, a declarat Cornel Gogan.\n\nProtestul primarului a început în cursul serii de luni, în fața Spitalului Orășenesc. Gogan s-a prezentat singur în incinta spitalului și a mers direct în biroul directorului Varjoghe, unde i-a solicitat acestuia demisia. Gogan a motivat cererea sa prin două aspecte majore: concursul prin care Varjoghe a obținut funcția de manager a fost declarat ilegal de Tribunalul Alexandria și starea deplorabilă a spitalului sub conducerea actuală.\n\n„Am mers la dânsul în birou, l-am rugat respectuos să își dea demisia pentru două motive. Unu: concursul prin care a câștigat funcția de manager este declarat de Tribunalul Alexandria ilegal, și al doilea, pentru că tot timpul i-am spus că primarul este antrenorul de fotbal al echipei și că, astăzi, dânsul nu mai face parte din noua echipă și i-am adus câteva precizări despre starea spitalului, pe care o știm cu toții”, a explicat Cornel Gogan .",
  "metadata": {
    "original_file": "Liber_In_Teleorman_0182.html"
  }
}