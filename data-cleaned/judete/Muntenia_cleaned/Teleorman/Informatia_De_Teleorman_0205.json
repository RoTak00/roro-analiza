{
  "title": "Bombă ecologică, la Tătărăşti de Jos. Tone de deşeuri medicale periculoase, descoperite la marginea satului. Cazul a fost preluat de Parchet",
  "content": "Tone de deşeuri medicale periculoase, provenite de la mai multe Spitale din judeţul Teleorman, au fost descoperite de poliţişti într-o groapă situată la marginea comunei Tătărăşti de Jos, mai precis în satul Slăveşti. Oamenii legii de la Serviciul Arme, Explozivi şi Substante Periculoase din cadrul IPJ Teleorman au descins în localitate, în urma unor sesizări venite din partea cetăţenilor.\n\nDin primele informaţii, societatea din Alexandria, ce are ca obiect principal de activitatea colectarea deşeurilor periculoase, ar fi aruncat pungi de plastic cu sânge, eprubete din sticla pentru laborator, seringi, perfuzoare utilizate, comprese şi pansamente folosite sau alte dispozitive medicale la marginea satului, într-o zonă greu accesibilă. Mai mult, spun surse din anchetă, autoutilitara folosită pentru transportul deşeurilor era spălată de fiecare dată în râul Teleormanul.\n\nPotrivit declaraţiei oamenilor din zonă, în spatele societăţii s-ar afla Adrian Savu, şeful Ocolului Silvic din satul Slăveşti, mai cu seamă că mormanele de deşeuri medicale infecţioase au fost descoperite la câţiva paşi de proprietatea părinţilor acestuia. Contactat telefonic, Adrian Savu neagă că ar avea vreo legătură cu firma respectivă.\n\nŞi inspectorii de la SANEPID Teleorman au intrat pe fir. În urma controlului au aplicat o amendă de 50 de milioane de lei vechi firmei ECO Pastel. Au fost prelevate mai multe probe şi trimise către un laborator de specialitate.\n\nAvând în vedere complexitatea situaţiei, poliţiştii au sesizat Parchetul de pe lângă Judecătoria Videle, urmând ca la finalizarea anchetei să fie dispuse măsurile ce se impun în astfel de cazuri.",
  "metadata": {
    "original_file": "Informatia_De_Teleorman_0205.html"
  }
}