{
  "title": "Lansare de carte: Poezia matematicii Matematica poeziei, semnată Manole Neagu | Cronica de Teleorman / Ştiri din Teleorman şi nu numai",
  "content": "Autorul, născut la 12 februarie 1950, în comuna Vitănești, județul Teleorman, a urmat cursurile Universității din București, Facultatea de Matematică-Mecanică, a fost profesor de matematică și director la Grupul Școlar Industrial Alexandria și la Colegiul Național Alexandria, precum și inspector școlar general la Inspectoratul Școlar Județean Teleorman.\n\nCartea de față nu urmărește să aprofundeze informații inaccesibile neinițiaților, care creează noi bariere și mai multă fragmentare culturală sau științifică . Dimpotrivă, este o invitație la comunicare între zone considerate eterogene, o provocare la descoperirea și afirmarea unei perspective integratoare și nu mai puțin atractive. Ca să-și materializeze intenția și să demonstreze că există spațiu de explorare și împlinire spirituală oriunde ne-am îndrepta privirea, autorul a ales să pună alături și să stabilească un dialog creativ între două domenii pe care mentalitatea comună le-a imaginat într-o ireconciliabilă opoziție: matematica și literatura. Asistăm cu surprindere și încântare, la o întâlnire între lumea aparent încifrată și glacială a gândirii infailibile și lumea sentimentală și debordantă a metaforelor poetice , scrie Manuel Angelescu în prefața cărții.\n\nLa eveniment vor participa oameni de cultură, utilizatori ai serviciilor de bibliotecă, colegi și prieteni ai autorului.",
  "metadata": {
    "original_file": "Cronica_De_Teleorman_0196.html"
  }
}