{
  "title": "Copil de 17 ani, pierit în apele râului Vedea. Pompierii au descoperit trupul neînsufleţit, într-o groapă de peste 4 metri",
  "content": "Un tânăr de aproximativ 17 ani a căzut și a dispărut în râul Vedea. Apelul a fost înregistrat pe numărul unic de urgenţă, iar în zona Podului dintre comunele Cervenia și Smârdioasa au intervenit mai multe echipate din cadrul Detaşamentului de Pompieri Alexandria, cu două bărci, un echipaj de scafandri şi o Ambulanţă de la SAJ Teleorman.\n\nPotrivit ISU Teleorman, apa, în unele locuri, măsura peste 2 metri adâncime. Conform declaraţiei oamenilor din zonă, tânărul era la scăldat, alături de alţi prieteni.\n\nDin păcate, după mai multe ore de căutări, băiatul de 17 ani, din judeţul Vâlcea, localitatea Vaideni, ce se afla la rude în comuna Cervenia, şi care a dispărut în apele râului Vedea, a fost găsit fără suflare de către pompierii militari. \n\n Scafandri teleormăneni, sprijiniți de colegii lor de la ISU Giurgiu, au reuşit să-l găseasca pe adolescent, la o distanţă de aproximativ 20 de metri de pod, într-o groapaă de circa 4 m adâncime. În ciuda manevrelor de resuscitare, efectuate de către echipajul SAJ, tânărul a fost declarat decedat.",
  "metadata": {
    "original_file": "Informatia_De_Teleorman_0256.html"
  }
}