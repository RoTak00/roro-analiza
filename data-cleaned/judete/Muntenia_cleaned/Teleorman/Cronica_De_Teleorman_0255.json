{
  "title": "Tragedie la Vârtoapele de Sus! Mamă și fetița ei, au murit în urma unui incendiu | Cronica de Teleorman / Ştiri din Teleorman şi nu numai",
  "content": "O femeie de 35 de ani și fetița ei de 3 ani, au murit, luni-dimineața, în urma unui incendiu care le-a cuprins locuința. Incendiul a fost stins în aproximativ două ore, de pompieri, cauza probabilă fiind un scurtcircuit, potrivit ISU Teleorman.\n\n„Astăzi dimineaţă, în jurul orei 08.30, pompierii militari din cadrul Detaşamentului Roşiorii de Vede au fost solicitaţi să intervină pentru stingerea unui incendiu de locuinţă, din localitatea Vârtoapele de Sus. La sosirea echipajelor de intervenţie, cu două autospeciale de stingere, o ambulanţă SMURD şi un echipaj medical SAJ, s-a constatat faptul că incendiul se manifesta la nivelul unui dormitor, iar în interior se aflau două victime decedate, o femeie de circa 35 de ani şi o fetiţă de aproape 3 ani, mamă şi copil”, precizează ISU Teleorman. \n\n \n\n ISU Teleorman recomandă verificarea periodică a instalaţiei electrice, vă avertizează să nu folosiţi instalaţii electrice improvizate, iar la suplimentarea receptoarelor asiguraţi-vă că instalaţia existentă poate prelua consumul adiţional. Cetăţenii sunt sfătuiţi să verifice periodic cordoanele de legătură ale aparatelor electrice şi să le înlocuiască atunci când sunt uzate. Nu folosiţi prize sau întrerupătoare slăbite. O altă recomandare este să nu suprasolicitaţi o priză deoarece unele incendii se produc din cauza solicitării excesive a unei surse de curent.",
  "metadata": {
    "original_file": "Cronica_De_Teleorman_0255.html"
  }
}