{
  "title": "Percheziții în Teleorman într-un dosar de înșelăciune. Prejuciul se ridică la un milion de lei VIDEO | Cronica de Teleorman / Ştiri din Teleorman şi nu numai",
  "content": "Poliţiştii şi procurorii au făcut, joi,mai multe percheziții în Teleorman, București, Ilfov și Dâmbovița, într-un dosar de înșelăciune. Administratorii a două firme ar fi indus în eroare 88 de persoane, în urma intermedierii unor transporturi de mărfuri în spaţiul intracomunitar.\n\n„Poliţiştii Direcţiei Generale de Poliţie a Municipiului Bucureşti – Serviciul de Investigare a Criminalităţii Economice- Sector 5 pun în executare 12 mandate de percheziţie domiciliară şi 7 mandate de aducere, în municipiul Bucureşti şi judeţele Ilfov şi Teleorman, într-un dosar penal în care se fac cercetări privind săvârşirea infracţiunii de înşelăciune”, a transmis, joi, Poliţia Capitalei.\n\nÎn perioada ianuarie-octombrie 2022, șapte administratori ai două societăţi comerciale ar fi indus în eroare 88 de persoane, în urma intermedierii unor transporturi de mărfuri în spaţiul intracomunitar, prin intermediul unui site de profil.\n\n„Probatoriul administrat a relevat faptul că, folosind mijloace frauduloase, bănuiţii ar fi contractat servicii de transport marfă, iar după prestarea acestora, contravaloarea facturilor fiscale emise de către persoanele vătămate nu era achitată sau achitată parţial. Din cercetări, s-a stabilit că prejudiciul cauzat este de aproximativ 1.000.000 de lei”, spun poliţiştii.\n\nÎn baza mandatelor de aducere, persoanele vizate vor fi conduse la audieri, în vederea dispunerii măsurilor legale.\n\nCercetările sunt continuate de către poliţişti din cadrul Serviciului de Investigare a Criminalităţii Economice – Sector 5, sub supravegherea Parchetului de pe lângă Judecătoria Sectorului 5, sub aspectul săvârşirii infracţiunii de înşelăciune.",
  "metadata": {
    "original_file": "Cronica_De_Teleorman_0292.html"
  }
}