{
  "title": "Nicolae Ciucă, desemnat candidatul PNL la alegerile prezidențiale, susținut ferm de PNL Teleorman: „Voi fi în slujba țării, în slujba românilor” | Cronica de Teleorman / Ştiri din Teleorman şi nu numai",
  "content": "În cadrul Consiliului Național al Partidului Național Liberal, cei aproape 1.200 de delegați liberali din toată țara au votat în unanimitate pentru desemnarea lui Nicolae Ciucă drept candidatul oficial al PNL la alegerile prezidențiale din 24 noiembrie. \n\n \n\n Alături de Nicolae Ciucă s-au aflat principalii lideri ai PNL, inclusiv secretarul general Lucian Bode, primvicepreședinții Dan Motreanu, Rareș Bogdan și Gheorghe Flutur, miniștri și primari importanți, precum Emil Boc și Ilie Bolojan, și alte figuri politice marcante din partid. \n\n \n\n În acest context, Delegația PNL Teleorman, condusă de președintele Daniel Constantin, și-a reafirmat sprijinul ferm pentru candidatura lui Ciucă. Reprezentanții Teleormanului au subliniat că Nicolae Ciucă reprezintă un lider responsabil, cu o viziune clară pentru viitorul României, și că experiența sa vastă, atât în guvern, cât și în armată, îi oferă o capacitate unică de a răspunde provocărilor cu care țara se confruntă. „ Sub conducerea sa, România va continua să își întărească democrația și poziția pe scena internațională ”, a afirmat Daniel Constantin. \n\n \n\n Nicolae Ciucă a mulțumit delegaților pentru votul de încredere și a reiterat că va rămâne în slujba țării și a românilor: „ Cred în dialog și puterea colaborării. Țara are nevoie de oameni care să lase conflictele și să lucreze pentru binele tuturor ”. De asemenea, Ciucă și-a declarat susținerea pentru o coaliție de dreapta, în continuarea tradiției liberale de guvernare.",
  "metadata": {
    "original_file": "Cronica_De_Teleorman_0080.html"
  }
}