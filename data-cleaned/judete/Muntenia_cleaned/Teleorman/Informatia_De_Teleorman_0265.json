{
  "title": "Accident teribil, la Bujoru. Un microbuz a spulberat o căruţă. Doi bărbaţi, în stare gravă",
  "content": "Doi bărbaţi din comuna Bujoru au fost răniţi destul de grav, în urma unui accident rutier petrecut pe raza localităţii. Victimele se aflau într-un utilaj hipo, moment în care atelajul a fost lovit de un microbuz în care se aflau câţiva călători şi care efectuează curse regulate între municipiile Giurgiu şi Alexandria.\n\nImpactul a fost atât de puternic, încât cei doi au fost aruncaţi la câţiva metri de locul accidentului. În sprijinul victimelor, au fost trimise două echipe de la Ambulanţa Zimnicea şi un echipaj SMURD.\n\nŞoferul microbuzului, un bărbat de aproximativ 45 de ani, a declarat că nu ştie ce s-a întâmplat. Din cauza şocului, acesta nu a reuşit să le ofere oamenilor legii informaţii privind cauzele ce au dus la producerea evenimentului rutier.\n\nMartorii oculari spun că microbuzul ar fi intrat în depăşire, dar conducătorul auto nu ar fi apreciat corect distanţa faţă de utilajul hipo, lovindu-l cu partea dreaptă a maşinii.\n\nPentru ca situaţia să nu degenereze, în zonă au fost trimise mai multe echipaje de poliţie. În cauză, oamenii legii au deschis un dosar penal sub aspectul săvârşirii infracţiunii de vătămare corporala gravă din culpă.",
  "metadata": {
    "original_file": "Informatia_De_Teleorman_0265.html"
  }
}