{
  "title": "ATENŢIE ŞOFERI! Drumurile din Teleorman, împânzite de RADARELE poliţiei. Gând rău pentru şoferii care se urcă băuţi la volan",
  "content": "Începând de astăzi, la nivelul întregii țări, Poliția Română derulează o acțiune de prevenire a accidentelor rutiere.\n\n„Timp de trei zile, toate radarele vor fi scoase pe șosele și autostrăzi pentru depistarea celor care depășesc viteza legală. Se vor folosi echipamentele video de supraveghere a traficului rutier și de măsurare a vitezei de deplasare a autovehiculelor, instalate pe autospeciale, și cinemometrele portabile model TruCAM”, se arată într-un comunicat de presă al IPJ Teleorman.\n\nPe lângă acestea, se vor utiliza și aparatele etilotest, etilometru și drugtest pentru depistarea și sancționarea celor aflați sub influența băuturilor alcoolice sau a substanțelor psihoactive.\n\nPrecizăm faptul că, în primele 5 luni ale acestui an, viteza a generat 17% dintre accidentele rutiere grave înregistrate în țara noastră, ocupând locul trei în ierarhie, cu 470 accidente (cu 104 mai puține decât în perioada similară a anului trecut), soldate cu decesul a 118 persoane (cu 32 mai puține decât în perioada similară a anului trecut) şi rănirea gravă a altor 499 (cu 119 mai puține decât în perioada similară a anului trecut).",
  "metadata": {
    "original_file": "Informatia_De_Teleorman_0261.html"
  }
}