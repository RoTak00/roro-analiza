{
  "title": "Primăria Alexandria: Cetățenii din municipiu și cei aflați în tranzit, obligați să poarte măști, în perioada 12-30 aprilie",
  "content": "În urma convocării Comitetului Local pentru Situații de Urgență al Municipiului Alexandria, s-a aprobat în ședința de astăzi, 10.04.2020, obligativitatea de purtare a măștilor, eșarfelor și a oricăror dispozitive care acoperă nasul și gura, confecționate din diverse materiale textile, fabricate industrial sau artizanal acasă, în spațiile publice, magazine, mijloace de transport în comun, taximetre, piețe agroalimentare și la deplasările pe domeniul public, de către cetățenii municipiului Alexandria sau aflați în tranzit.\n\nMăsura intră în vigoare duminică, 12.04.2020, și este valabilă până în 30.04.2020, cu posibilitatea prelungirii perioadei, în funcție de evoluția situației la nivel local.\n\nÎn hotărârea CLSU Alexandria se mai arată că persoanele ce nu respectă măsurile impuse vor fi sancționate cu AVERTISMENT, în perioada 12-15 aprilie, iar după această dată cu amendă de 50 de lei.",
  "metadata": {
    "original_file": "Informatia_De_Teleorman_0035.html"
  }
}