{
  "title": "Un tânăr de 23 de ani, reţinut în cazul tâlhăriilor din Alexandria. Omul a fost eliberat din puşcărie, în luna mai, în baza recursului compensatoriu",
  "content": "Polițiștii din cadrul Poliției Municipiului Alexandria au identificat persoana bănuită de comiterea tâlhăriilor de săptămâna trecută din Alexandria. Acesta a fost reținut.\n\nPotrivit IPJ Teleorman, la data de 14 noiembrie a.c., Poliția Municipiului Alexandria a fost sesizată de către două femei din localitate cu privire la faptul că, în cursul serii, au fost agresate fizic și deposedate de bunuri.\n\nÎn urma probatoriului administrat, autorul a fost identificat în persoana unui tânăr în vârstă de 23 de ani din Alexandria, condamnat anterior pentru alte infracțiuni săvârșite cu violență și eliberat din penitenciar în cursul lunii mai 2019.\n\nFață de suspect a fost dispusă măsura reținerii, acesta fiind introdus în Centrul de Reținere și Arestare Preventivă din cadrul I.P.J. Teleorman, cercetările fiind continuate sub supravegherea procurorului de caz din cadrul Parchetului de pe lângă Judecătoria Alexandria pentru săvârșirea infracțiunilor de tâlhărie calificată.",
  "metadata": {
    "original_file": "Informatia_De_Teleorman_0160.html"
  }
}