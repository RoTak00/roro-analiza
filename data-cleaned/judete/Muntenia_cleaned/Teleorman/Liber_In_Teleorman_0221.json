{
  "title": "Un bărbat a incendiat toaleta vecinului său, la Didești. Acesta a fost reținut",
  "content": "Polițiștii din cadrul Secției 5 Poliție Rurală Dobrotești au dispus reținerea unui bărbat în vârstă de 60 de ani, din comuna Didești, cercetat într-un dosar penal întocmit sub aspectul săvârșirii infracțiunii de distrugere.\n\nDin cercetări a reieșit faptul că, în ziua de 15 mai a.c., în jurul orei 10:00, bărbatul ar fi incendiat, cu intenție, o toaletă aflată în curtea locuinței vecinului său, un bărbat de 56 de ani, din satul Însurăței, comuna Didești.\n\nÎn urma administrării probatoriului, față de bărbat a fost dispusă măsura reținerii, acesta fiind introdus în Centrul de Reținere și Arestare Preventivă din cadrul Inspectoratului de Poliție Județean Teleorman.\n\nCercetările sunt continuate sub supravegherea Parchetului de pe lângă Judecătoria Roșiori de Vede, a transmis IPJ Teleorman.",
  "metadata": {
    "original_file": "Liber_In_Teleorman_0221.html"
  }
}