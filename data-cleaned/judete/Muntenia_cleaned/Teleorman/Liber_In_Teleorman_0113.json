{
  "title": "Accident pe E70: Un șofer a depășit neregulamentar și a murit pe loc",
  "content": "La data de 14 septembrie a.c., în jurul orei 18:00, polițiștii din cadrul Serviciului rutier au fost sesizați despre producerea unui accident de circulație soldat cu victime omenești, pe E70, în comuna Drăgănești Vlașca.\n\nDin primele cercetări efectuate la fața locului, a rezultat faptul că, șoferul unui autoturism, tânăr în vârstă de 19 ani, din municipiul Lugoj, județul Timiș, s-ar fi angajat în depășirea neregulamentară a unui vehicul și ar fi intrat în coliziune frontală cu o autoutilitară, condusă regulamentar din sens opus, de un tânăr în vârstă de 22 de ani, din Voluntari, județul Ilfov.\n\nÎn urma evenimentului rutier, tânărul de 19 ani a fost extras din autoturism de echipajele de salvare, însă, din nefericire, acesta a fost declarat decedat.\n\nȘoferul autoutilitarei a fost testat cu aparatul etilometru, rezultatul fiind negativ, urmând să i se recolteze probe biologice de sânge în vederea stabilirii alcoolemiei. Totodată, acesta a fost transportat la o unitate medicală pentru acordarea de îngrijiri medicale.\n\nÎn continuare polițiștii efectuează cercetări pentru a stabili cu exactitate circumstanțele producerii accidentului, a anunțat IPJ Teleorman.\n\nAccident rutier grav pe E70, la ieșire din Drăgănești Vlașca: 5 VICTIME! O persoană a murit",
  "metadata": {
    "original_file": "Liber_In_Teleorman_0113.html"
  }
}