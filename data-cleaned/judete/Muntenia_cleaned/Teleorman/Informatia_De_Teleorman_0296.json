{
  "title": "Accident la Ţigăneşti. Ambii conducători au ajuns la spital cu multiple traumatisme",
  "content": "Neacordarea de prioritate a fost cauza accidentului petrecut pe raza comunei Ţigăneşti, în urma căruia doi bărbaţi, ambii conducători auto, au ajuns la Unitatea de Primiri Urgenţe a Spitalului Judeţean din Alexandria. Unul dintre şoferi, un bărbat de 39 de ani a fost diagnosticat cu multiple traumatisme, iar în funcţie de rezultatul investigaţiilor medicale, acesta ar putea fi transferat la o unitate spitalicească din Capitală. Celălalt şofer, un tânăr de 24 de ani, din comuna Ţigăneşti, are un traumatism lombar şi mai multe lovituri la nivelul capului, starea sa de sănătate fiind una stabilă.\n\nAccidentul rutier a avut loc într-o intersecţie fără indicatoare, iar potrivit oamenilor legii, şoferul vinovat nu a acordat prioritate autoturismului care venea din partea dreaptă. În urma impactului, ambele autoturisme au ajuns într-un şanţ de pe marginea drumului. În cauză, poliţiştii au întocmit dosar penal pentru vătămare corporală din culpă.",
  "metadata": {
    "original_file": "Informatia_De_Teleorman_0296.html"
  }
}