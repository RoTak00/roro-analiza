{
  "title": "Un pereţean de 19 ani, băgat în arest. Poliţiştii spun că a furat plăcuţele de la o altă maşină şi a alimentat...gratis!",
  "content": "Polițiștii din cadrul Secției nr. 9 Poliție Rurală Videle cercetează un tânăr în vârstă de 19 ani, domiciliat în comuna Peretu, județul Teleorman, bănuit de comiterea infracțiunilor de furt calificat și conducerea unui autoturism cu număr fals de înmatriculare.\n\nActivitatea infracțională reținută în sarcina suspectului constă în aceea că, în dimineața zilei de 17.02.2020, în jurul orei 05:00, s-ar fi deplasat cu autoturismul personal în comuna Botoroaga, sat Târnava, de unde a sustras plăcuțele cu numărul de înmatriculare de la un autoturism care aparține unui bărbat în vârstă de 54 de ani, autoturism care se afla parcat în fața curții acestuia, plăcuțe pe care le-a montat autoturismului său și a mers la o stație de carburanți din zonă, unde a alimentat fără a achita contravaloarea carburantului, respectiv 130 lei.\n\nFață de suspect a fost dispusă măsura reținerii, tânărul fiind introdus în centrul de Reținere și Arestare Preventivă din cadrul I.P.J. Teleorman, urmând ca în cursul zilei de astăzi să fie prezentat Parchetului de pe lângă Judecătoria Videle.",
  "metadata": {
    "original_file": "Informatia_De_Teleorman_0101.html"
  }
}