{
  "title": "(FOTO) A circulat cu 206 kilometri pe oră și a refuzat să oprescă la semnalele polițiștilor | Cronica de Teleorman / Ştiri din Teleorman şi nu numai",
  "content": "Un şofer de 30 de ani a fost depistat circulând cu 206 kilometri la oră pe DN 6, Alexandria-Măldăeni, dar a refuzat să oprească la semnalele poliţiştilor. Din cauza vitezei, mașina a ieşit în decor, pe un teren viran. Autoturismul era înmatriculat în Marea Britanie şi era condus de un bărbat de 30 de ani, din Ploieşti.\n\n“La data de 2 mai a.c., ora 19:01, poliţiştii din cadrul Serviciului Rutier, aflaţi în serviciul de supraveghere a traficului rutier pe DN6, tronsonul Alexandria -Măldăeni, la km117 + 400 m, au efectuat semnal regulamentar de oprire unui autoturism, înmatriculat în Marea Britanie, care încălcase regimul legal de viteză în afara localităţii, circulând cu o viteză de 206 km/h(+106km/h)”, a transmis, marţi seară, IPJ Teleorman.\n\nConducătorul auto a pierdut controlul autoturismului, la intrarea în municipiul Roşiori de Vede, ieşind din decor, pe un teren viran. Acesta a părăsit autoturismul, fiind imobilizat de poliţişti după aproximativ 100 de metri.\n\n„Faţă de acesta poliţiştii au luat măsura sancţionării contravenţionale cu amendă de 4.930 de lei, pentru încălcarea regimului legal de viteză, neoprire la semnal, neadaptarea vitezei şi lipsa documentelor. Totodată, poliţiştii au luat măsura complementară a reţinerii permisului de conducere, în vederea suspendării exercitării dreptului de a conduce, pentru 150 de zile”, potrivit IPJ Teleorman.",
  "metadata": {
    "original_file": "Cronica_De_Teleorman_0268.html"
  }
}