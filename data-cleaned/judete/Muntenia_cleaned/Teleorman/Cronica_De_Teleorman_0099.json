{
  "title": "Octavian Teodorescu este noul administrator public al Municipiului Alexandria | Cronica de Teleorman / Ştiri din Teleorman şi nu numai",
  "content": "Directorul Servicii Publice Alexandria, Octavian Teodorescu este noul administrator al municipiului. Anunțul a fost făcut de primarul Victor Drăgușin, luni, în cadrul unei conferințe de presă organizată la sediul primăriei, la care a participat și noul city manager al municipiului.\n\nPostul de city manager a rămas vacant în luna iulie a anului 2023, după ce fostul administrator, Ștefan Tăbăcitu, a demisionat, după 10 ani de activitate. \n\n \n\n Numirea în noua funcție a fost făcută prin ordin de primar, a precizat primarul Victor Drăgușin, care a ținut să precizeze că decizia a fost luată după o colaborare veche de 17 ani cu Octavian Teodorescu.\n\n“În toți acești ani, Octavian a gestionat și gestionează șase proiecte cu fonduri europene, dintre care trei cele mai dificile – pietonal, pistele de biciclete și trotuare și noua autobază și transport, fiind manager de proiect. Mai are și proiecte ce se derulează prin PNRR, așa că, cu siguranță, activitatea de investiții va fi coordonată direct de Octavian Teodorescu, iar acesta a fost un element care a dus la decizia pe care am luat-o de numire a lui în această poziție”, a spus primarul Victor Drăgușin. \n\n \n\n ”La Primăria Alexandria o să mă ocup de coordonarea activităților, de partea de digitalizare a fluxurilor, împreună cu colegii directori de coordonarea societăților comerciale și alte activități administrative interne”, a precizat noul administrator al Alexandriei.",
  "metadata": {
    "original_file": "Cronica_De_Teleorman_0099.html"
  }
}