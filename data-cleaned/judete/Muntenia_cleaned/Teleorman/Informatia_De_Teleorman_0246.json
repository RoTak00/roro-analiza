{
  "title": "Drumuri judeţene blocate, din cauza copacilor căzuţi pe carosabil. La Antoneşti, un stâlp de electricitate a luat foc",
  "content": "Din cauza vântulului puternic mai mulţi copaci au fost doborâţi, în municipiul Roşiorii de Vede. Probleme au existat şi pe unele drumuri judeţene, acolo unde pompierii şi personalul Serviciilor Voluntare pentru Situaţii de Urgenţă au acţionat ore bune pentru degajarea pomilor căzuţi pe partea carosabilă.\n\nAstfel, în cursul nopţii, pompierii din cadrul Detaşamentului Roşiorii de Vede au intervine pentru înlăturarea unor arbori căzuţi în faţa Hotelului din municipiu, iar pe DJ 703, între Scrioaştea şi Brebina, Dideşti şi Brebina, precum şi la Balaci, circulaţia a fost oprită mai bine de două ore.\n\nPe DJ 504, în comuna Lăceni, rafalele de vânt au doborât un copac, iar la faţa locului au acţionat pompierii din Alexandria şi membrii SVSU Orbeasca, cu utilaje specifice. Noapte albă şi pentru pompierii din Turnu Măgurele. Aceştia au fost chemaţi să înlăture un copac ce ablocat drumul, la intrare în localitatea Islaz.\n\nPotrivit ISU Teleorman, pompierii alexăndreni au intervenit şi la stingerea unui incendiu izbucnit la un stâlp de înaltă tensiune, pe raza localităţii Antoneşti. La faţa locului s-a deplasat şi o echipă a furnizorului de energie electrică pentru remedierea defecţiunilor.\n\nConform sursei citate, în acest moment situația a revenit la normal, nu mai sunt intervenții pentru îndepărtarea copacilor de pe carosabil, circulația desfăsurându-se fără probleme.",
  "metadata": {
    "original_file": "Informatia_De_Teleorman_0246.html"
  }
}