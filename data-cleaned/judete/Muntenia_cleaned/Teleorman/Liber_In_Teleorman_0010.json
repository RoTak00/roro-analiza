{
  "title": "Tânăr de 18 ani, din Videle, cercetat pentru trafic intern de DROGURI de risc",
  "content": "La data de 14 ianuarie 2025, polițiștii Serviciului de Combatere a Criminalității Organizate Teleorman, împreună cu procurorii Direcției de Investigare a Infracțiunilor de Criminalitate Organizată și Terorism – Biroul Teritorial Teleorman, au efectuat o percheziție domiciliară, în orașul Videle, județul Teleorman, la domiciliul unui tânăr, de 18 ani, cercetat pentru săvârșirea infracțiunii de trafic intern de droguri de risc, în formă continuată.\n\nDin cercetările efectuate a reieșit că, în perioada noiembrie – decembrie 2024, acesta ar fi procurat, deținut și vândut către consumatori, din județul Teleorman, diferite cantități de canabis (drog de risc), indisponibilizate în cursul urmăririi penale.\n\nProcurorii Direcției de Investigare a Infracțiunilor de Criminalitate Organizată și Terorism – Biroul Teritorial Teleorman au dispus reținerea tânărului de 18 ani, pentru 24 de ore.\n\nAstăzi, judecătorul de drepturi și libertăți din cadrul Tribunalului Teleorman a dispus arestarea preventivă a acestuia, pentru 30 de zile.",
  "metadata": {
    "original_file": "Liber_In_Teleorman_0010.html"
  }
}