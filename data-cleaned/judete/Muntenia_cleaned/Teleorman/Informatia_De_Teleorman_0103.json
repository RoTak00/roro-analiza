{
  "title": "IPJ Teleorman: Şapte permise reţinute, într-o singură zi. Dosar penal pentru o femeie din Purani, prinsă la volan fără permis de conducere",
  "content": "În ultimele 24 de ore, polițiștii teleormăneni au fost în teren în vederea asigurării climatului de ordine și siguranță publică, protejării patrimoniului și drepturilor și libertăților persoanelor, răspunzând nevoilor cetățenilor. Astfel, la data de 17 februarie a.c., polițiștii au intervenit la peste 100 de evenimente, dintre care 93 au fost sesizate pe numărul unic pentru apeluri de urgență 112.\n\nTotodată, pentru neregulile constatate polițiștii au aplicat 88 de sancțiuni contravenționale în valoare de peste 57.000 lei, au reținut 7 permise de conducere și au retras două certificate de înmatriculare pentru diferite abateri de la normele privind circulația pe drumurile publice.\n\nDe asemenea, a fost constatată o infracțiune pe linia siguranței rutiere, polițiștii din cadrul Secției nr. 10 Poliție Rurală Poeni întocmind dosar penal în cazul unei femei în vârstă de 27 de ani din comuna Purani, județul Teleorman, care a condus un autoturism pe raza localității de domiciliu fără a deține permis de conducere.",
  "metadata": {
    "original_file": "Informatia_De_Teleorman_0103.html"
  }
}