{
  "title": "Nino, Nino! Drăgușin ia girofar pentru Poliția Locală",
  "content": "Într-o lume normală, primarul unei localități folosea banii care se dau pe polițiștii locali pentru persoane responsabile să ajute oamenii din piață, de exemplu, să-și vândă produsele în mod civilizat, nu pe cei care le fură pătrunjelul. Dar, în România, orice post e o sinecură pentru cineva care face interesul celui care plătește. Așa e și Poliția Locală Alexandria, pe care primarul Victor Drăgușin dă mulți bani publici pentru a goni bătrânii din piață sau pentru a rupe afișele electorale, că tot e an cu multe alegeri. Poate tot în acest scop electoral, Primăria Alexandria achiziționează girofaruri pentru locali. 3 bucăți costă suma de 4.000 de euro, bani din bugetul orașului.\n\nPotrivit descrierii, este vorba despre un “sistem semnalizare optica și acustică tip OGS Blade – 3 buc., compus din: -Flash grilă auto OGS Blade tip M1005SLM; -Modul sirena OGS Blade tip CKS 150 W cu telecomanda si difuzor 150W, in bara auto; -Flash OGS Blade tip VTZ10, cu ventuze pentru parbriz/luneta, cu alimentare la bricheta auto; -Flash OGS Blade tip VTZ10 cu ventuze pentru parbriz /luneta cu alimentare la bricheta auto Echipamentele vor fi inscrise de catre furnizor in CIV auto”.\n\nAchiziția este nefolositoare pentru moment fiindcă doar poliția adevărată poate folosi girofar. Așa că, ai lui Drăgușin rămân în continuare la confiscat produsele mămăicilor, la legitimat bicicliști și poate, în drum spre casă, pun în funcțiune sirenele cu nino, nino, că toți ne-am visat de mici în astfel de ipostaze…",
  "metadata": {
    "original_file": "Liber_In_Teleorman_0283.html"
  }
}