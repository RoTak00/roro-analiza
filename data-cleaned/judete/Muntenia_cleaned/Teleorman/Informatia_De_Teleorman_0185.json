{
  "title": "Accident mortal, pe E70, la Roşiorii de Vede. Un bărbat din Călmăţuiu a decedat pe loc. Alţi doi pasageri au fost răniţi",
  "content": "Un bărbat în vârstă de 50 de ani, cu domiciliul în comuna Călmăţuiu, a murit pe loc, în urma unui cumplit accident de circulaţie petrecut pe E70, în municipiul Roşiorii de Vede, în zona fostei fabrici de bere. Un alt pasager, în vârstă de 40 de ani, din Călmăţuiu de Sus, a fost rănit uşor, iar o altă persoană a refuzat să fie transportată la Spital.\n\nPotrivit IPJ Teleorman, nepăstrarea distanţei regulamentare a fost cauza tragicului eveniment rutier petrecut pe E70, între un autoturism şi un autotren, în care o persoană şi-a pierdut viaţa şi alţi doi pasageri au avut de suferit.\n\n„În timp ce un bărbat, în vârstă de 40 de ani, din comuna Călmățuiu de Sus, județul Teleorman, conducea un autoturism pe DN 6, la km 121 + 730 m, pe raza municipiului Roșiori de Vede, nu a păstrat o distanță suficientă față de o autoutilitară care circula în fața sa, autoutilitară care tracta o semiremorcă, intrând în coliziune cu aceasta (ansamblu condus regulamentar de către un bărbat de 32 de ani, domiciliat în municipiul Roșiori de Vede”, se arată într-un comunicat de presă al IPJ Teleorman.\n\nEvenimentul rutier a fost anunţat în jurul orei 18.30, iar la faţa locului au intervenit pompierii din cadrul Detaşamentului Roşiorii de Vede cu o echipă de descarcerare, o maşină pentru stingerea incendiilor şi un echipaj SMURD, iar Serviciul de Ambulanţă Judeţean Teleorman, cu două Ambulanţe.",
  "metadata": {
    "original_file": "Informatia_De_Teleorman_0185.html"
  }
}