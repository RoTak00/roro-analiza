{
  "title": "Modernizare drumuri de interes local, în comunele Mârzănești și Necșești prin Programul Național de Investiții ”Anghel Saligny”",
  "content": "În prima zi a săptămânii curente, ministrul Adrian-Ioan Veștea a semnat, la sediul MDLPA, 68 de noi contracte de finanțare prin Programul Național de Investiții ”Anghel Saligny”, în valoare totală de 757.551.463,51 de lei. Contractele, semnate împreună cu o parte dintre beneficiarii proiectelor, prevăd modernizarea drumurilor de interes local, înființarea sau modernizarea sistemelor de alimentare cu apă potabilă, a rețelelor de canalizare menajeră și a stațiilor de epurare a apelor uzate, precum și sistematizarea și construirea de șanțuri colectoare de scurgere și evacuare a apelor pluviale.\n\n”Le-am solicitat colegilor din administrația publică locală să promoveze și să demareze proiecte integrate, care să aducă plus valoare în dezvoltarea comunităților pe care le administrează. De asemenea, odată pornite lucrările, i-am sfătuit să urmărească atent execuția acestora și să respecte întocmai proiectele” , a subliniat ministrul dezvoltării.\n\nDin cele 68 de contracte semnate, două vizează investiții, în localități din județul Teleorman. Este vorba despre: “Modernizare prin asfaltare drumuri de interes local comuna Mârzănești”, suma alocată fiind de 6.836.666 de lei și „Modernizare drumuri de interes local în comuna Necșești”, cu o valoare de 11.000.000 de lei.",
  "metadata": {
    "original_file": "Informatia_De_Teleorman_0001.html"
  }
}