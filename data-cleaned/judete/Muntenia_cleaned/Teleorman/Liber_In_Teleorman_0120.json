{
  "title": "Administrare Imobile a scumpit serviciile de curățenie!",
  "content": "După majorarea taxei de salubrizare în Alexandria de la 1 august și creșterea cu 50% a prețului parcării, locuitorii orașului se confruntă cu noi scumpiri. Adminstrare Imobile a trimis facturi mai mari oamenilor începând de luna trecută, fără nicio explicație oficială.\n\nPublicația Liber în Teleorman a înaintat o cerere în baza Legii 544 către conducerea instituției, solicitând informații cu privire la creșterea prețurilor apărută în facturile din luna iulie 2024. Cu toate acestea, instituția nu a răspuns solicitării în termenul legal, lăsând cetățenii fără explicații privind motivele majorărilor.\n\nMai mulți cetățeni ne-au semnalat că au identificat un cost mai mare în privința serviciilor de curățenie. De asemenea, comisionul de administrare a crescut, conform bonurilor de calcul prezentate de unii locuitori.\n\nȘtim că angajații de la Administrare Imobile nu prea sunt obișnuiți să fie întrebați de presă și poate nu știu legea, însă este posibil să o afle în instanța de contencios administrativ la următoarea abatere.",
  "metadata": {
    "original_file": "Liber_In_Teleorman_0120.html"
  }
}