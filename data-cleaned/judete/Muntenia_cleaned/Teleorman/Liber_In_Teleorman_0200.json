{
  "title": "Adriean Videanu şi Ioan Niculae, achitaţi în dosarul delapidării Romgaz",
  "content": "Un complet de cinci judecători de la Înalta Curte de Casaţie şi Justiţie a dispus definitiv achitarea omului de afaceri Ioan Niculae şi a fostului ministru al Economiei Adriean Videanu pentru constituire a unui grup infracţional organizat şi delapidare în dosarul Romgaz – Interagro.\n\nAdriean Videanu şi Ioan Niculae primiseră soluţie de achitare şi la instanţa de fond, în decembrie 2022, pe motiv că „fapta nu există”, iar miercuri completul de cinci judecători a respins, cu majoritate, apelurile declarate de DIICOT şi compania Romgaz.\n\n„Pe parcursul desfăşurării activităţii infracţionale, grupul infracţional organizat ar fi fost sprijinit şi de alţi inculpaţi care au acţionat la realizarea scopului grupului infracţional: Dan-Victor Alesandru (fost secretar de stat în Ministerul Economiei în cursul anului 2005 şi ulterior reprezentant de facto al SC Interagro SA), Adriean Videanu (ministrul Economiei în perioada decembrie 2008 – septembrie 2010), Viorel Pleaşcă (secretar de stat din cadrul Ministerului Economiei în perioada 2007 – decembrie 2008) şi Ioana Apan (funcţionară în cadrul Ministerului Economiei şi membru în cadrul AGA, respectiv preşedinte CA Romgaz SA).\n\nGrupul infracţional organizat ar fi funcţionat până la sfârşitul anului 2010 şi ar fi urmărit obţinerea de beneficii materiale de către liderul grupului prin intermediul societăţii controlate de acesta – SC Interagro SA”, susţine DIICOT.\n\nPotrivit DIICOT, prejudiciul adus Romgaz se ridica la suma de 282.630.330 lei.",
  "metadata": {
    "original_file": "Liber_In_Teleorman_0200.html"
  }
}