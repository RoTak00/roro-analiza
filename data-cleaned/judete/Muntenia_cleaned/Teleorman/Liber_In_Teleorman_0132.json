{
  "title": "Unitățile școlare din Alexandria, verificate în prezența prefectului",
  "content": "Valentina-Veronica Mitran-Piticu, prefectul județului Teleorman, a participat luni la verificarea unităților școlare din municipiul Alexandria, în vederea asigurării că acestea sunt pregătite să-și deschidă porțile pentru preșcolarii și elevii județului pe data de 9 septembrie 2024.\n\nÎn perioada 19-30 august 2024, sub coordonarea prefectului, au fost constituite echipe mixte care s-au deplasat la unitățile de învățământ din întreg județul, pentru a evalua stadiul pregătirilor. Aceste echipe sunt formate din reprezentanți ai Instituției Prefectului, Inspectoratului Școlar Județean Teleorman și Direcției de Sănătate Publică Teleorman.\n\nScopul acestor controale este ca toate grădinițele, școlile și liceele din județ să îndeplinească toate condițiile necesare pentru desfășurarea activităților educaționale în condiții optime. Prefectul Valentina-Veronica Mitran-Piticu a subliniat importanța unei colaborări strânse între instituțiile implicate, astfel încât elevii și preșcolarii să poată beneficia de un mediu sigur și bine pregătit pentru educația lor.\n\n„Scopul comun al tuturor instituțiilor implicate este ca pe 9 septembrie 2024 toate grădinițele, școlile și liceele din județul Teleorman să îndeplinească toate condițiile necesare pentru anul școlar 2024-2025”, au transmis reprezentanții Prefecturii Teleorman.",
  "metadata": {
    "original_file": "Liber_In_Teleorman_0132.html"
  }
}