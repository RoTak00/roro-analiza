{
  "title": "﻿Danone plantează 8.000 de puieți la Zimnicea, în cadrul programului socio-economic „O șansă pentru familia ta”",
  "content": "Toamna aceasta, Danone continuă programul socio-economic „O șansă pentru familia ta” printr-o nouă etapă, ce cuprinde inițiative în zona de mediu și dezvoltare sustenabilă. Astfel, 8.000 de puieți de plop, din cei 15.000 planificați până la final de 2020, vor fi plantați în Zimnicea. Startul acțiunii de plantare a fost dat chiar de angajații Danone care, alături de susținători din comunități prietene, au plantat primii 200 de puieți la Zimnicea.\n\n„<<O șansă pentru familia ta>> este în egală măsură un program social și economic. Pe lângă parteneriatul stabil și de încredere pe care Danone îl are cu cele peste 140 de familii de gospodari din Zimnicea care ne dau lapte de calitate, la standarde europene, programul cuprinde și o componentă ecologică și de agricultură regenerativă. Astfel, se lucrează la acțiuni precum rotația culturilor sau procesarea gunoiului de grajd sau, cum e cazul de față, acțiuni de împădurire cu impact pozitiv asupra amprentei de carbon din zonă”, declară Eduard Jerca, Manager Departament Lapte Danone România.\n\nProgramul „O şansă pentru familia ta”, inițiat de Danone în 2012 și derulat împreună cu partenerii Open Fields şi Polaris, ajută comunităţile din zonele defavorizate să se dezvolte ca producători de lapte de calitate. Peste 4 milioane de euro au fost investiți pentru dezvoltarea acestui program, beneficiarii direcți fiind peste 140 de familii de gospodari din Zimnicea, care asigură lapte de cea mai bună calitate pentru producția iaurturilor în fabrica Danone din București.\n\nProgramul „O şansă pentru familia ta” va continua şi în următorii ani, el devenind o soluţie socială inovatoare pentru comunităţi defavorizate din zone rurale sau urbane mici.",
  "metadata": {
    "original_file": "Informatia_De_Teleorman_0164.html"
  }
}