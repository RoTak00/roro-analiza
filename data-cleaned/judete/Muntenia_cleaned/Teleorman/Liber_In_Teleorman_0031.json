{
  "title": "DOLIU în învățământ: A murit Alexandru Neacșu, profesor și fost director al C.N. „A.I. Cuza” din Alexandria",
  "content": "Este doliu în învățământul din Teleorman. Reprezentanții Colegiului Național „Alexandru Ioan Cuza” din Alexandria au anunțat că profesorul Alexandru Neacșu, fost director al liceului și fost inspector școlar, a încetat din viață.\n\nComunitatea școlară, elevii și colegii săi își exprimă profundul regret pentru pierderea unui om deosebit, care a lăsat o amprentă puternică în educația din județul Teleorman. Într-un mesaj public, colegiul a transmis:\n\n„Veștile care vin către noi parcă nu au putut să rămână doar bune, vești despre victorii, despre fapte frumoase, despre bucurii… În această dimineață vestea a fost una care ne-a îndurerat pe toți și ne face să ne gândim tot mai mult la sensurile existenței noastre! Mult încercatul nostru coleg, profesor, fost director al colegiului și fost inspector școlar, Alexandru Neacșu, a plecat la viața veșnică, după o lungă și grea suferință! Dumnezeu să îl odihnească în pace! Condoleanțe familiei îndurerate!\n\nAlexandru Neacșu a fost un exemplu de dăruire, pasiune și profesionalism în activitatea sa educativă. În luna septembrie, chiar dacă era afectat de o boală grea, a transmis un mesaj emoționant cu ocazia începutului anului școlar:\n\n„Mi-e dor de școală, dar boala cumplită mă ține departe. Aș fi vrut să fiu alături de colegii și elevii mei, însă Dumnezeu are alte planuri cu mine. În condiții normale, mă pregăteam cu emoție pentru întâlnirea cu bobocii, cu speranța unui an școlar deosebit. Așa, nu pot decât să le urez copiilor și colegilor succes în noul an școlar!”\n\nInformații despre ceremonia de înmormântare urmează să fie comunicate. Între timp, colegii, elevii și foștii elevi își exprimă regretul și își amintesc de impactul pozitiv pe care Alexandru Neacșu l-a avut asupra lor.",
  "metadata": {
    "original_file": "Liber_In_Teleorman_0031.html"
  }
}