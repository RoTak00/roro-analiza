{
  "title": "Un proxenet din Alexandria a fost reținut",
  "content": "Polițiștii din cadrul Serviciului de investigații criminale al I.P.J. Teleorman au dispus reținerea unui bărbat în vârstă de 35 de ani, din Alexandria, cercetat într-un dosar penal întocmit sub aspectul săvârșirii infracțiunii de proxenetism.\n\nÎn urma cercetărilor efectuate a reieșit faptul că, în perioada februarie-iulie 2024, bărbatul ar fi înlesnit, în mod repetat, practicarea prostituției de către patru femei cu vârste cuprinse între 19 și 45 de ani, domiciliate în municipiul București și județele Teleorman și Giurgiu.\n\nÎn ziua de 11 iulie a.c., în vederea completării probatoriului, polițiștii au pus în aplicare 5 mandate de percheziție domiciliară, emise de Judecătoria Alexandria, la imobile situate în localitate.\n\nÎn urma activităților desfășurate, au fost ridicate mai multe mijloace materiale de probă și bani (aproximativ 30.000 de lei).\n\nÎn baza probatoriului administrat în cauză, polițiștii au luat măsura reținerii bărbatului, pentru 24 de ore.\n\nCercetările sunt continuate la nivelul Serviciului de investigații criminale al I.P.J. Teleorman, sub coordonarea Parchetului de pe lângă Judecătoria Alexandria.",
  "metadata": {
    "original_file": "Liber_In_Teleorman_0162.html"
  }
}