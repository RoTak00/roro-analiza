{
  "title": "Copiii din comuna Frumoasa învață în frig! Primarul spune că totul e bine",
  "content": "În comuna Frumoasa, elevii se confruntă cu o situație dificilă la școală, fiind nevoiți să învețe în frig din cauza lipsei încălzirii în sălile de clasă. Școala a trimis un mesaj către părinți, solicitându-le să-i îmbrace cât mai gros pe cei mici pentru a face față temperaturilor scăzute .\n\n„Bună ziua! Programul pentru restul săptămânii va fi de la 9:00 la 12:00. Așadar, și programul microbuzului va fi decalat cu o oră. Și mai am rugămintea la dumneavoastră ca cei mici să fie îmbrăcați bine deoarece nu au pornit încă centrala și este destul de frig în clasă. Sper să se rezolve problema aceasta cât mai curând”, este mesajul primit de părinți.\n\nȘcoala și-a redus programul zilnic la trei ore din cauza frigului, iar părinții sunt avertizați că încălzirea nu este funcțională. În diminețile reci, temperaturile din exterior scad sub limita înghețului, iar clasele devin foarte greu de suportat pentru copii.\n\nSituația neplăcută a apărut din cauza unei întârzieri în instalarea noii centrale termice, care ar trebui să înlocuiască sobele clasice, dar executantul nu a finalizat la timp lucrările. Astfel, de la începutul anului școlar și până în prezent, școala nu a beneficiat de o sursă de încălzire. Între timp, temperaturile exterioare au scăzut semnificativ, afectând confortul elevilor.\n\nPrimarul comunei Frumoasa, Marian Dragne, a declarat pentru teleorman-news.ro că problema se va rezolva rapid, iar centrala va fi funcțională până luni, 11 noiembrie. Acesta a subliniat că „situația este una dintre cele mai bune” și că se lucrează intens pentru a finaliza lucrarea cât mai curând.\n\nÎn ceea ce privește programul redus, primarul susține că acest lucru este datorat implementării conceptului de „școală verde”, menționând că motivul nu ar fi frigul din sălile de clasă.",
  "metadata": {
    "original_file": "Liber_In_Teleorman_0060.html"
  }
}