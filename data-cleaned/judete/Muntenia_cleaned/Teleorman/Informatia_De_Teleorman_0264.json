{
  "title": "Accident, în zona comunei Crângu, între un TIR şi o autoutilitară. Trei persoane, printre care şi un copil de 14 ani, au ajuns la Spital",
  "content": "Trei persoane, printre care şi un copil de 14 ani, au fost transportate la Spitalul municipal din Turnu Măgurele, în urma unui accident între un TIR şi o autoutilitară. Evenimentul rutier a avut loc pe şoseaua Alexandria- Turnu Măgurele, în zona localităţii Crângu, iar în sprijinul răniţilor s-a acţionat cu două Ambulanţe de la SAJ Teleorman, două echipaje SMURD şi o autospecială cu apă şi spumă.\n\nPotrivit IPJ Teleorman, din primele date se pare că șoferul unui autotren s-a angajat în depășirea unui auto oprit neregulamentar, față de care nu a păstrat distanța necesară efectuării manevrei, acroșându-l și răsturnându-l în șanț. În urma impactului a rezultat rănirea a trei persoane din autoturism (un barbat în vârstă de 56 de ani, o femeie de 41 de ani și un minor în vârstă de 14 ani), aceștia fiind conduși la spital în vederea acordării de îngrijiri medicale. \n\n Conducătorul autotrenului a fost testat cu aparatul alcooltest, rezultatul fiind negativ. În cauză a fost întocmit dosar penal pentru vătămare corporală din culpă.\n\nPompierii au continuat misiunea pentru îndepărtarea resturilor provenite de la autovehicule şi asigurarea măsurilor de prevenire a incendiilor.",
  "metadata": {
    "original_file": "Informatia_De_Teleorman_0264.html"
  }
}