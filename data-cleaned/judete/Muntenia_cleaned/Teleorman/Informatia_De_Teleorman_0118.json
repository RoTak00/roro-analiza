{
  "title": "Coşurile de fum deteriorate continuă să facă pagube, în Teleorman. Două locuinţe din Deparaţi şi Licuriciu, la un pas să fie mistuite de flăcări",
  "content": "În data de 25 ianuarie a.c., în jurul orei 10.30, pompierii militari din cadrul Detașamentului Roșiorii de Vede au fost alertați de izbucnirea unui incendiu la o locuință din satul Deparați, comuna Trivalea Moșteni. Sosite la fața locului cu două mașini de stingere, echipajele de intervenție au constatat că focul se manifesta la nivelul acoperișului, în jurul coșului de fum, pe o suprafață de cca. 4 mp, existând riscul extinderii acestuia la întreaga construcție. Incendiul a fost stins în limitele găsite în cca. 40 de minute, militarii salvând locuința apreciată la suma de 15000 de lei. Valoarea pagubelor, reprezentând astereala din lemn și coșul de fum defect, a fost estimată la suma de 1000 de lei.\n\nŞi în localitatea Licuriciu, un cetățean a înregistrat o pagubă de circa 5000 de lei, reprezentând valoarea bunurilor distruse de incendiul provocat de coșul de fum deteriorat, care a permis scânteilor să ajungă pe materialele combustibile din apropiere. Intervenția promptă a pompierilor militari alexăndrineni, cu două autospeciale de lucru cu apă și spumă și o ambulanță SMURD, a condus la salvarea de bunuri de peste 20000 de lei, reprezentând în mare parte casa de locuit și anexele gospodărești. Pagubele, constând în acoperișul imobilului pe cca. 20 mp, mobilierul dintr-un dormitor, tavanele din scândură și o bucătărie, au fost estimate la suma de 5000 de lei. Din fericire, la acest eveniment nu s-au înregistrat victime.",
  "metadata": {
    "original_file": "Informatia_De_Teleorman_0118.html"
  }
}