{
  "title": "Incendiu puternic la un depozit de furaje, din Necşeşti. Pompierii şi autorităţile locale au acţionat mai bine de 6 ore pentru lichidarea focului",
  "content": "Azi-noapte, la ora 00.13, pe numărul unic pentru apeluri de urgență 112 s-a solicitat intervenția pompierilor militari din cadrul Detașamentului Roșiorii de Vede pentru stingerea unui incendiu ce se manifesta la un depozit de furaje din satul Gârdești, comuna Necșești.\n\nPentru gestionarea acestui eveniment, la fața locului s-au deplasat trei echipaje de pompieri, cu două mașini de stingere cu apă și spumă și o ambulanță SMURD. La sosirea militarilor, focul se manifesta generalizat, cu flacără deschisă, la întregul depozit de furaje și la un adăpost de animale gol, pe o suprafață de cca 1200 mp, fără pericol de propagare la bunurile din vecinătate.\n\nPompierii roșioreni au reușit să stingă toate focarele de incendiu după aproximativ 6 ore, intervenția fiind îngreunată de cantitatea mare de materiale ușor combustibile și de faptul că alimentarea cu apă a trebuit realizată în navetă, de la aproximativ 1,5 km, din pârâul Câinelui.\n\nForțele de intervenție profesioniste au fost sprijinite la locul evenimentului și de către Serviciul Voluntar pentru situații de Urgență al localității Necșești, coordonat direct de către primarul comunei, care a acționat cu un buldoexcavator și o motopompă.\n\nFocul a distrus aproximativ 25 t de plante furajere, adăpostul de animale și depozitul de furaje, valoarea pagubelor fiind estimată la suma de 60000 de lei.\n\nDin primele cercetări efectuate pentru stabilirea cauzei probabile de incendiu, a reieșit faptul că evenimentul s-a produs din cauza unui scurtcircuit produs la un conductor electric neizolat corespunzător față de materialele combustibile din apropiere.\n\nDin fericire, la această misiune nu au fost înregistrate victime.",
  "metadata": {
    "original_file": "Informatia_De_Teleorman_0217.html"
  }
}