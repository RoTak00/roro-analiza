{
  "title": "Percheziţii în Poeni, Frăsinet şi Gălăteni, la trei persoane bănuite de săvârşirea infracţiunii de braconaj cinegetic",
  "content": "Poliţiştii din cadrul serviciului Arme, Explozivi şi Substanţe Periculoase Argeş şi Teleorman şi luptători ai Serviciului Acţiuni Speciale Argeş şi Teleorman, sub coordonarea Parchetului de pe lângă Judecătoria Costeşti, au efectuat trei percheziţii domiciliare, pe raza judeţului Teleorman, la persoane bănuite de săvârşirea infracţiunii de braconaj cinegetic.\n\nÎn dimineaţa zilei de 11 aprilie a.c., poliţiştii din cadrul serviciului Arme, Explozivi şi Substanţe Periculoase Argeş şi Teleorman şi luptători ai Serviciului Acţiuni Speciale Argeş şi Teleorman, sub coordonarea Parchetului de pe lângă Judecătoria Costeşti, au efectuat trei percheziţii domiciliare în localităţile Poeni, Frăsinet şi Gălăteni, la locuinţele a 3 persoane bănuite de săvârşirea infracţiunii de braconaj cinegetic, prin folosirea câinilor din rasa ogar.\n\nDin cercetări, poliţiştii au stabilit că, în cursul nopţii de 30 spre 31 martie a.c., trei bărbaţi, doi de 31 de ani şi unul de 35 de ani, toţi din judeţul Teleorman, ar fi folosit, în mod ilegal, dispozitive artizanale şi câini din rasa ogar pentru a bracona vânat pe raza localităţii Ştefan cel Mare.\n\nÎn vederea continuării cercetărilor şi administrării probatoriului, în urma percheziţiilor, au fost ridicate două telefoane mobile, dispozitive artizanale şi carnetul de sănătate al unui câine din rasa ogar.\n\nDe asemenea, doi dintre cei trei bărbaţi au fost sancţionaţi contravenţional, conform prevederilor Ordonanţei Militare nr. 3/24.03.2020, cu amendă în valoare totală de 4.000 de lei. Cercetările continuă pentru stabilirea întregii activităţi infracţionale.",
  "metadata": {
    "original_file": "Informatia_De_Teleorman_0031.html"
  }
}