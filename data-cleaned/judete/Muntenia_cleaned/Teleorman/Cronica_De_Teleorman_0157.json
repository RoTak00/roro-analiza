{
  "title": "Alți patru primari din Teleorman au trecut la PSD. Trei de la PNL și unul de la USR | Cronica de Teleorman / Ştiri din Teleorman şi nu numai",
  "content": "PSD Teleorman este tot mai ofertant pentru primarii de orice culoare politică, din Teleorman, pe măsură ce se apropie alegerile. Astfel, vineri, alți patru edili, între care trei liberali și unul de la USR, au anunțat că vor candida la alegerile locale din partea PSD. \n\n Astfel, Cristian Chisac, primarul comunei Bragadiru, Sorin Gherghe, primarul comunei Brinceni și Lucian Stoicea, primarul comunei Ciuperceni, toți trei de la PNL, au anunțat că vor candida din partea PSD, la alegerile din iunie. Același lucru l-a făcut și Marius Stanciu, primarul comunei Drăgănești de Vede, singurul primar USR din Teleorman. \n\n Anunțul oficial a fost făcut, vineri, în cadrul unei întâlniri de lucru organizată de Adrian Gâdea, la Alexandria. \n\n Potrivit unor surse, cei patru edili și-ar fi exprimat aprecierea față de modul în care Adrian Gâdea, în calitate de ptreședinte al Consiliului județean, le-a întins o mână de ajutor când au avut nevoie de susținere pentru atragerea fonduri pentru comunitățile pe care le administrează, indiferent de culoarea politică a primarului.",
  "metadata": {
    "original_file": "Cronica_De_Teleorman_0157.html"
  }
}