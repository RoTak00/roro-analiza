{
  "title": "Amenzi consistente, în prima noapte de restricţii. 55 de teleormăneni, sancţionaţi contravenţional de către poliţişti",
  "content": "Luni seara, a intrat în vigoare prevederile Ordonanţei Militare nr 2, prin care s-a interzis cetăţenilor din întreaga ţară să iasă din locuinţe, între orele 22.00 şi 6.00, fără a avea un motiv întemeiat. În acest sens, începând cu ora 22.30, poliţiştii şi jandarmii din Teleorman au demarat o acţiune de verificare a respectării măsurilor impuse, atât în mediul urban, cât şi în mediul rural.\n\nÎn urma acţiunii, 55 de teleormăneni au fost identificaţi că au părăsit domiciliul fără să completeze o declarație în care să menționeze motivul ieșirii sau să deţină o adeverință de la serviciu, în care să se specifice, în mod clar, că deplasarea este făcută în scop profesional.\n\nAmenzile aplicate au fost destul de consistente, de ordinul zecilor de mii de lei, iar, potrivit declaraţiei reprezentanţilor IPJ Teleorman, acţiunile vor continua în zilele următoare. Pentru teleormăneni care nu respectă prevederile Ordinului Militar, fie că sunt prinşi pe stradă sau în trafic, amenzile sunt cuprinse între 100 şi 5.000 de lei.\n\nAtenție! Declarația pe propria răspundere trebuie completată înainte de a ieși din casă. Se poate circula și noaptea numai pentru a ajunge la muncă sau de la muncă acasă, pentru cumpărături în zona locuinței, asistență medicală care nu poate fi amânată, decesul unei rude, îngrijirea bătrânilor sau deplasări scurte în apropierea locuinței pentru nevoile animalelor de companie.",
  "metadata": {
    "original_file": "Informatia_De_Teleorman_0067.html"
  }
}