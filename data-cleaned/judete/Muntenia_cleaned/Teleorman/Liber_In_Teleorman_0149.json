{
  "title": "Ecstasy, vândut cu sume între 350 și 750 de lei, în Teleorman. Un bărbat, ARESTAT",
  "content": "IPJ Teleorman a anunțat că polițiștii Serviciului de Combatere a Criminalității Organizate Teleorman, împreună cu procurorii Direcției de Investigare a Infracțiunilor de Criminalitate Organizată și Terorism – Biroul Teritorial Teleorman, au documentat activitatea infracțională a unui bărbat, cercetat pentru săvârșirea infracțiunilor de trafic intern de droguri de mare risc, în formă continuată și deținere, fără drept, de droguri de risc și mare risc, în vederea consumului propriu.\n\nDin materialul probator administrat a rezultat că, pe parcursul lunii iulie 2024, acesta ar fi procurat, deținut și comercializat droguri de mare risc (ecstasy), către consumatori din județul Teleorman, cu sume între 350 și 750 de lei.\n\nÎn urma percheziției efectuate la domiciliul bărbatului, din municipiul București, au fost descoperite și ridicate diferite cantități de canabis (drog de risc) și MDMA (drog de mare risc), un grinder, obiecte purtând urme de substanță, precum și alte mijloace de probă.\n\nLa data de 25 iulie 2024, procurorii Direcției de Investigare a Infracțiunilor de Criminalitate Organizată și Terorism – Biroul Teritorial Teleorman au dispus reținerea bărbatului, pentru 24 de ore.\n\nUlterior, judecătorul de drepturi și libertăți din cadrul Tribunalului Teleorman a admis propunerea de arestare preventivă a acestuia, pentru 30 de zile.\n\nSuportul de specialitate a fost asigurat de către Direcția Operațiuni Speciale din cadrul Poliției Române.",
  "metadata": {
    "original_file": "Liber_In_Teleorman_0149.html"
  }
}