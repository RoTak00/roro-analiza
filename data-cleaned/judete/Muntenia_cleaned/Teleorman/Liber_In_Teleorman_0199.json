{
  "title": "Greva foamei la Orbeasca de Jos: Crescător de animale, în conflict cu primarul Gheorghe Budică",
  "content": "În localitatea Orbeasca de Jos, situația devine tot mai tensionată după ce un crescător de animale a intrat în greva foamei, acuzând autoritățile locale că refuză să-i elibereze o adeverință necesară pentru obținerea subvențiilor APIA. Aproximativ 10 persoane sunt în această situație, conform informațiilor noastre. Conflictul a degenerat într-o altercație în fața Primăriei din Orbeasca. Protestatarul spune că la primărie este mafie și că totul se face în detrimentul fermierilor. “Primarul mi-a spus că totul e în devălmășie aici. Nu ne acordă drepturile. E mafie mare. Totul e pentru ai lui”, ne-a spus crescătorul de animale.\n\nPrimarul Gheorghe Budică respinge acuzațiile și susține că nu există nicio piedică administrativă din partea primăriei, dar subliniază că toate cerințele legale trebuie respectate înainte de eliberarea documentului. „Astea sunt niște tertipuri ieftine de 2 bani. Suntem obligați să eliberăm adeverințele, dar trebuie să respectăm prevederile legale. Dacă omul acesta îndeplinește condițiile cerute de lege, eu îi eliberez adeverința. Nu știu despre ce vorbește, nu am vorbit cu el”, a declarat Gheorghe Budică.\n\nPotrivit primarului, 13 persoane fizice și juridice au declarat fără drept suprafețe de pășune. „Sunt 10 persoane de la Olteni, iar noi am aflat când ne-a chemat departamentul anticorupție. Eu înțeleg că este campanie, dar este un scandal de 2 bani”, a adăugat primarul.\n\nBudică a explicat că, în cazul în care cererea se referă la terenuri din perimetrul Orbeasca, este necesar un hotărâre de consiliu local, nu doar o simplă adeverință eliberată de primar. „Avem toată disponibilitatea de a ajuta, dar nu vom încălca legea”, a concluzionat el.",
  "metadata": {
    "original_file": "Liber_In_Teleorman_0199.html"
  }
}