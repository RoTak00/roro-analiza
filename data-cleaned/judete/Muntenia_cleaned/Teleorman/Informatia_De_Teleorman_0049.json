{
  "title": "Accident, în Videle! Șoferul, beat criță, a rupt un stâlp de electricitate. Omul s-a ales cu dosar penal și amendă de 5.000 de lei",
  "content": "Un bărbat din orașul Videle s-a ales cu dosar penal după ce oamenii legii au constatat că s-a urcat băut la volan. Potrivit declarației oamenilor din zonă, omul avea prostul obicei de a se urca băut la volan, mai ales noaptea, și a merge la locuința vecinului său, aflată la numai câțiva pași, pentru a-și îneca amarul. Însă, de data acesta i s-a infundat. Imediat după miezul nopții, în timp ce se îndrepta spre casă, șoferul a pierdut controlul autoturismului, izbindu-se violent de un stâlp de electricitate pe care l-a făcut una cu pământul.\n\nConform IPJ Teleorman, la data de 05.04.2020, în jurul orei 01:00, polițiștii din cadrul Formațiunii Rutiere Videle au fost sesizați cu privire la faptul că pe strada Văii din localitate s-a produs un accident rutier. Din primele cercetări a reieșit faptul că, în timp ce un bărbat în vârstă de 51 de ani conducea un autoturism pe raza localității de domiciliu, ar fi pierdut controlul asupra direcției de mers, intrând în coliziune cu un stâlp de susținere a rețelei de electricitate.\n\nFiind testat cu aparatul alcooltest, rezultatul a indicat o valoare de 0,57 mg/l alcool pur în aerul expirat, motiv pentru care a fost condus la spital unde i-au fost prelevate două mostre biologice de sânge în vederea stabilirii alcoolemiei. În cauză a fost întocmit dosar penal, urmând ca la finalizarea cercetărilor să fie propusă soluție prin Parchetul de pe lângă Judecătoria Videle. De asemenea, întrucât nu a respectat restricțiile privind circulația în afara locuinței, a fost sancționat cu amendă în valoare de 5.000 lei.",
  "metadata": {
    "original_file": "Informatia_De_Teleorman_0049.html"
  }
}