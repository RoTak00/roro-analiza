{
  "title": "Accident rutier urmat de incendiu, pe DN 51A. Două persoane au ajuns la spital (FOTO) | Cronica de Teleorman / Ştiri din Teleorman şi nu numai",
  "content": "Doi bărbați au ajuns la spital, duminică dimineață, după ce autoturismul cu care circulau a ieșit în afara părții carosabile. Evenimentul rutier s-a petrecut pe DN 51A, la ieșire din Zimnicea spre Fântânele .\n\nUlterior, a izbucnit un incendiu la nivelul compartimentului motor, posibil provocat de un scurtcircuit electric, dar a fost stins rapid de pompierii militari zimniceni, în limitele găsite, potrivit ISU Teleorman. \n\n Pompierii militari au intervenit la fața locului cu o autospecială de stingere, un SMURD și un echipaj SAJ Teleorman.\n\nÎn urma acestui eveniment rutier au rezultat două persoane rănite, bărbați, de aproximativ 53 – 54 de ani, conștiente și cooperante, neîncarcerate. Unul prezenta o fractură la membrul inferior stâng și o plagă la nivelul capului, iar cel de al doilea avea traumatisme multiple. După acordarea primului ajutor, cele două victime au fost transportate la U.P.U. Alexandria pentru a primi îngrijiri medicale de specialitate.\n\nDupă stingerea în totalitate a incendiului, probabil izbucnit de la un scurtcircuit electric, cazul a rămas în atenția autorităților competente pentru cercetări.",
  "metadata": {
    "original_file": "Cronica_De_Teleorman_0165.html"
  }
}