{
  "title": "Tragedie, la ieşire din Alexandria. Un şofer băut şi-a băgat în mormânt prietenul de numai 17 ani",
  "content": "Polițiștii din cadrul Biroului Rutier Alexandria au întocmit dosar penal sub aspectul săvârșirii infracțiunilor de ucidere din culpă, vătămare corporală din culpă și conducerea unui vehicul sub influența alcoolului în cazul unui accident de circulație produs la data de 22 decembrie a.c., în jurul orei 01:30, în municipiul Alexandria, în apropierea intersecției str. București cu DJ 504.\n\nPotrivit IPJ Teleorman, un bărbat în vârstă de 21 de ani, din municipiul Alexandria, în timp ce conducea un autoturism pe strada București către comuna Vitănești, la ieşire din municipiu, nu ar fi adaptat viteza la condițiile de drum (carosabil umed) și ar fi pierdut controlul asupra direcției de mers, intrând în coliziune cu un ansamblu de vehicule, oprit neregulamentar pe partea dreaptă a drumului, în zona de acțiune a indicatorului „Oprirea interzisă”.\n\nConducătorul auto a fost testat cu aparatul alcooltest, rezultatul indicând o valoare de 0,91 mg/l alcool pur în aerul expirat, motiv pentru care a fost condus la spital, unde i-au fost recoltate două probe biologice de sânge în vederea stabilirii alcoolemiei.\n\nÎn urma impactului, pasagerul de pe locul dreapta față din autoturism, un tânăr în vârstă de 17 ani, din comuna Guruieni, a decedat. De asemenea, conducătorul auto a necesitat îngrijiri medicale.",
  "metadata": {
    "original_file": "Informatia_De_Teleorman_0138.html"
  }
}