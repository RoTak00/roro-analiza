{
  "title": "Campionat de fotbal în 8 parohii din Teleorman! Se inaugurează noul teren construit la inițiativa preotului Florin Danu",
  "content": "Sâmbată 9 noiembrie 2024, în Satul Lada din comuna Tătărăștii de Jos, județul Teleorman, va avea loc campionat ul de fotbal organizat de Asociația Mană Cerească, intitulat „Darul Sfântului Nectarie”, cu ocazia inaugurării noului teren sintetic de fotbal, dedicat copiilor din comunitate. Evenimentul va aduna 80 de copii cu vârste cuprinse între 10 și 14 ani, din opt parohii din Protoieria Videle.\n\nÎn cadrul campionatului copiii, majoritatea provenind din familii defavorizate, vor avea parte de o experiență memorabilă. Aceștia se vor putea întâlni cu personalități de renume din fotbalul românesc, precum Adrian Ilie, Adrian Neaga, Nicolae Dică, Sabin Ilie și Mirel Rădoi, iar meciurile vor fi arbitrate de o comisie formată din arbitri locali.\n\nScopul evenimentul nu este doar de a inaugura un teren, ci de a oferi copiilor din comunitate un spațiu unde să se antreneze, să facă mișcare și să lege prietenii. Terenul sintetic se întinde pe o suprafață de 1000 mp, având tribune pentru aproximativ 200 de spectatori, vestiare și grupuri sanitare, iar asociația noastră își propune să creeze o echipă de fotbal a parohiei, cu care să participăm la competiții fotbalistice viitoare.\n\nAsociația Mană Cerească, care activează de 12 ani în satul Lada, este dedicată sprijinirii comunității prin numeroase inițiative caritabile. De opt ani, oferim zilnic o masă caldă pentru copii și seniori, iar recent am deschis un azil pentru persoanele în vârstă. Inaugurarea terenului sintetic reprezintă un pas important în misiunea noastră de a sprijini dezvoltarea tinerelor talente.",
  "metadata": {
    "original_file": "Liber_In_Teleorman_0063.html"
  }
}