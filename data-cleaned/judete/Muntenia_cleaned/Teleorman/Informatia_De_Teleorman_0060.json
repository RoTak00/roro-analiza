{
  "title": "Incendiu în satul Lada. Casa unei bătrâne imobilizată la pat a ars în întregime. Locuința a mai fost cuprinsă de flăcări, în urmă cu trei ani",
  "content": "O femeie de 68 de ani, din satul Lada, comuna Tărărăști de Jos, a rămas fără un acoperiș deasupra capului, după ce casa în care locuia a fost distrusă de flăcări. Cauza probabilă a incendiului ar fi fost coșul de fum deteriorat, iar potrivit declarației pompierilor acoperișul a ars în întregime, cât și interiorul unei camere. La fața locului au intervenit pompierii din Dobrotești și Roșiorii de Vede. Bătrâna a făcut un atac de panică și a avut nevoie de îngrijiri medicale. Ulterior, a refuzat să fie transportată la spital.\n\nAurelian Neagoe, primarul comunei Tărărăști de Jos, a declarat că femeia are unele probleme de sănătate, imobilizată la pat, fiind îngrijită de o persoană din localitate. Până la găsirea unei soluții, femeia a fost mutată într-o altă casă, alături de o bătrână, iar cele necesare traiului zilnic sunt asigurate de către administrația publică locală. Edilul șef a mai precizat că, în urmă cu trei ani de zile, aceeași locuință a mai fost distrusă de flăcări, cauza fiind tot coșul de fum deteriorat. Primarul Neagoe a spus că locuința nu mai poate fi renovată, singura variantă fiind construcția unei alte case.",
  "metadata": {
    "original_file": "Informatia_De_Teleorman_0060.html"
  }
}