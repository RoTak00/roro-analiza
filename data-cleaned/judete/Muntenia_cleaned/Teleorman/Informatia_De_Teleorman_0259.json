{
  "title": "Incendiu provocat de un copil de 8 ani. S-a jucat cu chibritul şi a dat foc unui depozit plin cu furaje",
  "content": "Duminică seara, în jurul orei 18.30, pe numărul unic pentru apeluri de urgență 112, o persoană panicată a solicitat intervenția pompierilor militari deoarece un incendiu, ce se manifesta la un depozit de furaje din gospodăria unui cetățean din localitatea Crângeni, amenința să se extindă la locuința și anexele din apropiere.\n\nLa fața locului au ajuns imediat trei echipaje de pompieri din cadrul Detașamentului Roșiorii de Vede, cu două autospeciale de lucru cu apă și spumă și o ambulanță SMURD și membrii Serviciului Voluntar pentru Situații de Urgență Crângeni, cu o autospecială de stingere.\n\nIncendiul, ce se manifesta la un depozit realizat din lemn și acoperit cu tablă, în care se aflau mai multe tone de furaje, a fost localizat imediat în limitele găsite, evitându-se astfel extinderea lui la bunurile materiale din apropiere. Stingerea acestuia s-a realizat după aproximativ trei ore, militarii asigurându-se că au foststinse toate focarele.\n\nValoarea pagubelor a fost estimată la suma de 5000 de lei, iar cea a bunurilor salvate la peste 100000 de lei. Din primele verificări, a reieșit că evenimentul s-a produs din cazua unui minor, în vârstă de 8 ani, care s-a jucat cu chibriturile în apropierea depozitului de furaje. Din fericire, nicio persoană nu a fost rănită.",
  "metadata": {
    "original_file": "Informatia_De_Teleorman_0259.html"
  }
}