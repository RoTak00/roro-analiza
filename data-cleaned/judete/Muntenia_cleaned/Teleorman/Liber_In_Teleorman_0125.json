{
  "title": "Luptă pe funcții ISJ Teleorman. Inspectorul adjunct Luminița Vilae își amenință colegii",
  "content": "Un scandal de amploare a izbucnit în cadrul Inspectoratului Școlar Județean Teleorman, după ce inspectorul șef adjunct, Luminița Vilae, a fost acuzată că a amenințat o colegă cu violența. O înregistrare audio, care a ajuns în presă, surprinde momentul în care Vilae îi spune acesteia: “Te bat aici”.\n\nConflictul a fost alimentat de temerile Luminiței Vilae că ar putea fi înlocuită din funcție, o situație pe care aceasta o percepe ca fiind anormală. Surse din interiorul instituției susțin că inspectorul șef adjunct e conflictual. Într-o altă înregistrare, ea a spus că nu este de acord să fie înlocuită cu o persoană pe care o consideră mai puțin competentă. Din sursele noastre, un potențial înlocuitor ar avea nota 4 la examen, iar nivelul de competență este esențial în conducerea educațională. Mai mult, aceasta ar fi sugerat ca în cazul unei astfel de decizii, partidul să-i ofere o funcție alternativă.\n\nVilae a afirmat, de asemenea, că are “așii în mânecă”, lăsând să se înțeleagă că dispune de informații sau influențe care ar putea schimba deciziile partidului în privința conducerii Inspectoratului. Această declarație reflectă o luptă acerbă pentru putere în cadrul unei instituții publice, acolo unde competiția nu se desfășoară doar pe baze profesionale, ci și prin amenințări și intimidări.\n\nAceastă situație subliniază o problemă sistemică în instituțiile publice din România, în cadrul cărora politica de cadre și influențele externe pot distorsiona criteriile de selecție, afectând întreaga comunitate educațională.",
  "metadata": {
    "original_file": "Liber_In_Teleorman_0125.html"
  }
}