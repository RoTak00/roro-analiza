{
  "title": "Şi bătrânii mai fură! O femeie din Peretu, cercetată penal după ce i-a sustras telefonul ...colegului de compartiment",
  "content": "Zeci de poliţişti de la transporturi Teleorman împreună cu oamenii legii din cadrul structurilor de ordine publică și rutieră, precum și jandarmi de la I.J.J. Teleorman au desfășurat, ieri, acțiunea „Clean stations” în zona stațiilor CFR din Roșiori de Vede și Videle.\n\nÎn urma activităților efectuate, polițiștii au aplicat 35 de sancțiuni contravenționale, în valoare de 9.965 lei și au constatat o infracțiune.\n\nPrintre neregulile constatate, evidențiem cazul unei femei în vârstă de 60 de ani din comuna Peretu, județul Teleorman, care a sustras un telefon mobil ce aparținea unui bărbat, în timp ce călătoreau cu trenul pe ruta Videle – Roșiori Nord. \n\n În cauză, polițiștii Biroului Județean Poliție Transporturi Teleorman au întocmit dosar penal, iar telefonul a fost recuperat și restituit persoanei vătămate.",
  "metadata": {
    "original_file": "Informatia_De_Teleorman_0184.html"
  }
}