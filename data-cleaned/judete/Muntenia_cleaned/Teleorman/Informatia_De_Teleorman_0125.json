{
  "title": "Unicat, în Teleorman! Mavrodin, singura comună ce va avea un bazin de înot. Investiţia a fost aprobată",
  "content": "Comuna Mavrodin a tras lozul cel mare! Va fi singura localitate din mediul rural, din judeţul Teleorman, cuprinsă în proiectul “Bazine de înot”, din cadrul Programului național de construcții de interes public sau social. Finanţarea va fi asigurată prin Compania Naţională de Invesţii şi a fost aprobată printr-un ordin semnat de către Ion Ştefan, ministrul lucrărilor publice, dezvoltării și administrației.\n\nPotrivit CNI, constructia este realizată dupa un proiect tip şi se adreseaza uzului didactic, cu posibila utilizare publică, în perioada de timp din afara orarului şcolilor din localitate, si nu se adreseaza activităţilor competiţionale. Bazinul de înot are o adâncime variabilă între 1,20 si 1,80 m şi o dimensiune de 25 * 12,5 m, în conformitate cu normele europene. De asemenea, elevii care vor folosi acest bazin de înot vor avea acces la 2 vestiare, diferenţiate pe sexe, prevăzute cu dotări moderne, duşuri şi grupuri sanitare, iar profesorii vor avea propriul vestiar. Totodata, în clădirea care adăposteşte bazinul de înot se regaseşte şi un cabinet de prim ajutor. Capacitatea acestuia este de 65 de persoane, construcţia fiind proiectată pentru a fi utilizată simultan de două clase de elevi, împreuna cu profesori şi personalul de întreţinere.\n\nContactat telefonic, primarul Stan Nicolae a declarat că bazinul de înot va fi amplasat în zona fostului târg comunal. Edilul şef a mai precizat că la unităţile de învăţământ din comună sunt înscrişi peste 300 de şcolari şi preşcolari. Iniţial, spune primarul Stan, am depus un proiect pentru construcţia unei Săli de Sport, bazin de înot şi terenuri de sport, pe vechiul amplasament al Târgului comunal.",
  "metadata": {
    "original_file": "Informatia_De_Teleorman_0125.html"
  }
}