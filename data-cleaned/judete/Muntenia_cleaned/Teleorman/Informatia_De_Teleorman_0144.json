{
  "title": "Biciclist lovit mortal, în comuna Tătărăşti de Jos. Victima avea 27 de ani",
  "content": "Un alt eveniment rutier, petrecut pe raza judeţului Teleorman, a îndoliat o familie din comuna Tătărăştii de Jos. Un tânăr de 27 de ani, care se deplasa pe bicicletă, a fost lovit mortal de un autoturism. Bărbatul nu era căsătorit şi de o bucată de vreme lucra în străinătate.\n\nÎntr-un comunicat de presă, IPJ Teleorman precizeayă că luni seara, în jurul orei 17:15, Poliția Orașului Videle a fost sesizată cu privire la faptul că pe DJ 504, pe raza localității Tătărăștii de Jos, s-a produs un accident rutier. Conform sursei citate, din primele cercetări efectuate de către oamenii legii s-a stabilit că, în timp ce un bărbat în vârstă de 43 de ani, din comuna Poroschia, conducea un autoturism pe raza localității Tătărăștii de Jos, a acroșat un biciclist, un bărbat în vârstă de 27 de ani, care se deplasa în aceeași direcție de mers. Biciclistul nu era echipat cu elemente reflectorizante și nici vehiculul condus de acesta. Din păcate, în urma impactului biciclistul a decedat. Conducătorul auto a fost testat cu aparatul alcooltest, rezultatul indicând o valoare de 0,00 mg/l alcool pur în aerul expirat.",
  "metadata": {
    "original_file": "Informatia_De_Teleorman_0144.html"
  }
}