{
  "title": "Coliziune între trei autoturisme la intersecţia străzilor Libertăţii cu Dr. Stâncă, din Alexandria. Şoferul vinovat nu a oprit la STOP",
  "content": "În jurul orei 10:30, polițiștii din cadrul Biroului Rutier Alexandria au fost sesizați prin apel la numărul de urgență 112 cu privire la faptul că la intersecția străzilor Libertății cu Dr. Stâncă din municipiul reşedinţă de judeţ s-a produs un accident rutier soldat cu victime omenești.\n\nPotrivit IPJ Teleorman, un tânăr în vârstă de 22 de ani, domiciliat în orașul Zimnicea, în timp ce conducea un autoturism pe str. Libertății, la intersecția cu str. Dr. Stâncă nu a respectat semnificația indicatorului rutier „Oprire”, neacordând prioritate de trecere unui autoturism condus regulamentar de către un bărbat în vârstă de 25 de ani, din oraşul Zimnicea.\n\nÎn urma impactului, autoturismul persoanei responsabile de producerea evenimentului rutier a fost proiectat într-un al treilea autoturism, oprit la stop, pe str. Libertății, condus de către un tânăr de 24 de ani, domiciliat în Alexandria.\n\nConducătorii auto implicați au fost testați cu aparatul alcooltest, rezultatul fiind negativ. Din accident a rezultat rănirea unui pasager din autoturismul conducătorului auto vinovat de producerea evenimentului rutier.\n\nÎn cauză a fost întocmit dosar penal sub aspectul săvârșirii infracțiunii de „vătămare corporală din culpă”, urmând a se propune soluție prin Parchet.",
  "metadata": {
    "original_file": "Informatia_De_Teleorman_0214.html"
  }
}