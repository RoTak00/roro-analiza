{
  "title": "Concert extraordinar, la Alexandria, de Ziua Naţională. Invitaţi: Elena Gheorghe, Lavinia Goste şi Petrică Mâţu Stoian",
  "content": "Consiliul Judeţean Teleorman, prin Centrul Judeţean pentru Conservarea și Promovarea Culturii Tradiţionale Teleorman, organizează duminică, 1 Decembrie 2019, ora 16.00, în municipiul Alexandria, Concertul extraordinar „1 Decembrie – Ziua Națională a României”, care se va desfășura pe platoul Administrației Finanțelor Publice Teleorman.\n\nÎn cadrul concertului, organizatorii au pregătit pentru teleormăneni suite de dansuri populare din principalele zone ale țării, ce poartă amprenta simbolică și istorică a Moldovei, Ardealului, Banatului și Munteniei, evocate pe scenă de membrii Ansamblului de Cântece și Dansuri „Burnasul”.\n\nDe asemenea, spectatorii sunt invitați să îi susțină pe scena spectacolului pe Elena Gheorghe, renumita interpretă de muzică pop-dance și latino, dar și pe îndrăgiții soliști de folclor Lavinia Goste și Petrică Mâțu Stoian, cu recitaluri incendiare, care vor încălzi inimile spectatorilor de toate vârstele.\n\nAlături de recitalurile extraordinare amintite, publicul teleormănean va avea ocazia să-i aplaude în spectacol pe soliștii vocali teleormăneni Florin Pâslan, Cristian Dumitru și Mihai Tănase, alături de Grupul Vocal Bărbătesc și Orchestra Ansamblului„Burnasul”, sub conducerea muzicală de excepție asigurată de dirijorul Adrian Grigoraș.",
  "metadata": {
    "original_file": "Informatia_De_Teleorman_0157.html"
  }
}