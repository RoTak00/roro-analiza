{
  "title": "Doi indivizi urcați pe capota mașinii au amenințat cu arma trecătorii - VIDEO",
  "content": "Potrivit Jandarmeriei Române, doi jandarmi aflaţi în timpul liber, soţ şi soţie, de la Inspectoratul de Jandarmi Judeţean Teleorman au observat, marţi, în jurul orei 19.00, un autovehicul care circula prin municipiul Turnu Măgurele, iar pe plafon erau urcaţi doi bărbaţi, unul dintre ei având o armă de tip airsoft, pe care o îndrepta către cetăţeni.\n\nJandarmii au cerut sprijin şi i-au urmărit pe cei din maşină, însă aceştia au încercat să fugă, fiind însă prinşi de poliţişti în scurt timp.\n\nIPJ Teleorman a transmis, miercuri, că arma cu care un bărbat urcat pe plafonul unui autoturism în mers pe o stradă din Turnu Măgurele ameninţa trecătorii era de jucărie.\n\n„Având în vedere imaginile apărute în spațiul public, referitoare la doi bărbați aflați pe plafonul unui autoturism, în mers, la Turnu Măgurele, Compartimentul de Informare și Relații Publice din cadrul Inspectoratului de Poliție Județean Teleorman este abilitat să comunice următoarele:\n\nÎn ziua de 28 mai a.c., polițiștii au fost sesizați de către un bărbat din municipiul Turnu Măgurele cu privire la faptul că un autoturism se deplasează prin oraș având un bărbat pe plafon.\n\nÎn scurt timp, polițistii au reușit să identifice și să scoată din trafic autoturismul, fiind identificați cei doi bărbați, ocupanți ai acestuia, totodată stabilindu-se faptul că arma găsită asupra lor era de fapt de jucărie.\n\nCei doi bărbați au fost sancționați contravențional potrivit OUG 195/2002 pentru că au pus în pericol siguranța participanților la trafic, inclusiv pe a lor, și Legii nr. 61/1991 pentru tulburarea ordinii și liniștii publice prin strigăte și larmă și amenințări cu acte de violență, valoarea sancțiunilor fiind de 5.500 de lei”, potrivit IPJ Teleorman.",
  "metadata": {
    "original_file": "Liber_In_Teleorman_0203.html"
  }
}