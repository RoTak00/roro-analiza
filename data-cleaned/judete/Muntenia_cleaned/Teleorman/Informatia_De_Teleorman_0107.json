{
  "title": "Incendiu puternic, într-un apartament din Alexandria. 50 de persoane, din blocul cuprins de flăcări, s-au evacuat",
  "content": "Un incendiu puternic a izbucnit, în această seară, la un apartament situat în municipiul Alexandria. La faţa locului au intervenit pompierii din cadrul Detaşamentului Alexandria cu două mașini de stingere, o autoscară și o ambulanță SMURD. \n\n Potrivit ISU Teleorman, în urma incendiului, ce s-a manifestat în interiorul unui apartament, într-un dormitor și un hol, au rezultat două victime, una cu arsuri de gradul I, la membrul inferior și membrul superior stâng, iar o persoana a fost intoxicată cu fum. \n\n Cele două persoane au fost preluate de două echipaje medicale din cadrul SAJ si SMURD, iar după ce s-a acordat primul ajutor, acestea au fost transportate la spital pentru ingrijiri de specialitate. \n\n Incendiul a fost lichidat rapid, în limitele găsite, pompierii evacuând din interior două butelii. \n\n La sosirea echipajelor de intervenţie, din cauza gumului degajat de incendiu, aproximativ 50 de persoane, locatarii acelui bloc de locuinţe, s-au autoevacuat.\n\nConform ISU Teleorman, se pare că incendiul a izbucnit atunci când una dintre persoane a încercat să schimbe o butelie la un mijloc de încălzire. În încăperea respectivă se aflau trei butelii. Aceasta s-a speriat şi în încercarea de a stinge focul a suferit arsuri la nivelul membrelor. Focul s-a extins apoi rapid la mai multe materiale textile, după care la întreaga sufragerie.",
  "metadata": {
    "original_file": "Informatia_De_Teleorman_0107.html"
  }
}