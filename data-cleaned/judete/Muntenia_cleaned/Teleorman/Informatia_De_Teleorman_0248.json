{
  "title": "Accident la intrare în municipiul Alexandria. Maşină făcută zob de un cal lăsat nesupravegheat",
  "content": "Un tânăr de 18 ani, din Alexandria, ce avea permis de conducere de numai două săptămâni, a trecut prin momente groaznice, după ce maşina pe care o conducea a fost implicată într-un accident rutier mai puţin obişnuit. La intrare în municipiul Alexandria, dinspre Orbeasca, autoturismul a izbit violent un cal lăsat nesupravegheat, care a apărut pe partea carosabilă din senin. În urma impactului, animalul a murit, iar maşina implicată în evenimentul rutier a fost avariată destul de grav.\n\nTânărul şofer spune că s-a trezit cu animalul în faţa şi în ciuda manevrelor efectuate nu a mai putut evita impactului. Din fericire, niciunul dintre ocupanţii autovehiculului nu a avut de suferit, deşi parbrizul şi partea din faţă a maşinii au fost făcute zob.\n\nPoliţiştii fac cercetări pentru ca proprietarul animalului să fie identificat şi tras la răspundere.",
  "metadata": {
    "original_file": "Informatia_De_Teleorman_0248.html"
  }
}