{
  "title": "Accident din cauza poleiului, pe Podul de la Mavrodin. Şoferul, un bărbat din Bucureşti, transportat de urgenţă la spital",
  "content": "Un bărbat de 43 de ani, cu domiciliul în municipiul Bucureşti, a suferit mai multe traumatisme, în urma unui accident rutier petrecut în zona Podului de la Mavrodin. Din cauza poleiului aşternut pe partea carosabilă, şoferul a pierdut controlul autoturismului, a lovit parapeţii şi s-a oprit la mai bine de 100 de metri de locul impactului. Evenimentul rutier a avut loc în jurul orei 9.00, iar la faţa locului s-au deplasat o echipă de la Detaşamentul de Pompieri Alexandria, o Ambulanţă şi două echipaje de poliţie.\n\nDeşi oamenii legii au cerut administratorului drumului, adică Consiliului Judeţean Teleorman, să intervină cu material antiderapant pentru a evita o altă nenorocire, poliţiştii au primit un răspuns halucinant: angajaţii Tel Drum, societate ce a câştigat licitaţia în judeţul Teleorman, nu lucrează la sfârşit de săptămână!\n\nConducătorul auto a fost transportat la Spitalul de Urgenţă din Alexandria, iar medicii spun că, în ciuda rănilor suferite, viaţa bărbatului nu este pusă în pericol. Circulaţia în zonă a fost blocată, iar coada de maşini s-a întins pe mai bine de un kilometru.",
  "metadata": {
    "original_file": "Informatia_De_Teleorman_0153.html"
  }
}