{
  "title": "Autoturism în valoare de 20.000 de euro, confiscat de vameşii din Turnu Măgurele",
  "content": "Poliţiştii de frontieră din cadrul Punctului de Trecere al Frontierei Turnu Măgurele au depistat un cetăţean român care conducea un autoturism marca Audi, căutat de autorităţile din Marea Britanie.\n\nÎn data de 01.08.2019, în jurul orei 18.00, la Punctul de Trecere al Frontierei Turnu Măgurele – judeţul Teleorman s-a prezentat, pentru a efectua formalităţile de frontieră, cetăţeanul român V.A., în vârstă de 29 de ani, la volanul unui autoturism marca Audi, fabricat în anul 2014.\n\nÎn urma verificărilor specifice, poliţiştii de frontieră au constatat că autoturismul figurează în bazele de date ca fiind bun căutat pentru confiscare , alertă introdusă de autorităţile din Marea Britanie în anul 2018. Faţă de cele constatate, bărbatul a declarat că a achiziționat autoturismul de la un alt cetățean român și nu avea cunoştinţă despre faptul că acesta ar fi fost căutat de autorităţi.\n\nÎn cauză, poliţiştii de frontieră efectuează cercetări sub aspectul săvârşirii infracţiunii de tăinuire, iar autoturismul, în valoare de 100.000 de lei, a fost indisponibilizat la sediul Sectorului P.F. Turnu Măgurele până la finalizarea cercetărilor.",
  "metadata": {
    "original_file": "Informatia_De_Teleorman_0219.html"
  }
}