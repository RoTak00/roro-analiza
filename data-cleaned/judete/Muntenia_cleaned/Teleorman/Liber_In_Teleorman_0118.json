{
  "title": "Scandal la Turnu Măgurele: Minor prins la volan, incidente violente cu Poliția",
  "content": "Un incident violent a avut loc în Turnu Măgurele, după ce polițiștii au oprit un autoturism condus de un minor în vârstă de 14 ani.\n\nConform informațiilor furnizate de Compartimentul relații publice al Inspectoratului de Poliție Județean Teleorman, în momentul verificării, mai multe persoane, rude ale minorului, aflate la un eveniment în apropiere, s-au adunat și au devenit recalcitrante. \n\n “Având în vedere imaginile video apărute în spațiul public, referitoare la un eveniment din Turnu Măgurele, Compartimentul relații publice din cadrul Inspectoratului de Poliție Judeţean Teleorman este abilitat să comunice următoarele:\n\nLa data de 11 septembrie a.c., în jurul orei 19:10, polițiștii din cadrul Poliției municipiului Turnu Măgurele au oprit pentru verificare un autoturism, pe strada Oituz din localitate, constând că acesta era condus de un minor, în vârstă de 14 ani.\n\nÎn acest timp, în locul în care se aflau polițiștii, s-au prezentat mai multe persoane, rude ale minorului, aflate la un eveniment în zonă, care au devenit recalcitrante.\n\nÎn momentul în care minorul a fost introdus în autospeciala de poliție, una dintre persoane ar fi îmbrâncit pe unul din polițiști și ar fi aruncat cu un obiect dur în autospeciala de poliție, distrugând luneta acesteia.\n\nÎn continuare, a fost identificat tatăl minorului, acesta fiind condus la sediul unității de poliție.\n\nPentru prevenirea unor evenimente nedorite și menținerea liniștii și ordinii publice, la fața locului au fost direcționate mai multe patrule de poliție, o echipă din cadrul Serviciului pentru Acțiuni Speciale și echipe ale Jandarmeriei.\n\nÎn continuare, se efectuează cercetări pentru clarificarea situației de fapt”, a transmis Poliția.",
  "metadata": {
    "original_file": "Liber_In_Teleorman_0118.html"
  }
}