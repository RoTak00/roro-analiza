{
  "title": "Percheziții în Teleorman: polițiștii au indisponibilizat 300 kg articole pirotehnice interzise la deținere",
  "content": "În data de 28 decembrie a.c., polițiștii din cadrul Serviciului Arme, Explozivi și Substanțe Periculoase Teleorman, împreună cu polițiștii din cadrul Serviciului de Investigații Teleorman, polițiștii din cadrul Serviciului de Investigarea Criminalității Economice Teleorman, polițiștii din cadrul Sectiei de Poliție rurală nr. 2 Nanov și polițiștii din cadrul Serviciului Arme, Explozivi și Substanțe Periculoase Dâmbovița, au pus în executare 3 mandate de percheziție domiciliară pe raza comunei Nanov, județul Teleorman, comunei Conțești, județul Dâmbovița și orașului Buftea, județul Ilfov.\n\nCu ocazia perchezițiilor, la locuințele a 3 bărbați de 40, 45 și 46 de ani, au fost identificate și indisponibilizate aproximativ 300 kg articole pirotehnice interzise la deținere, pe care le comercializau pe raza localităților de domiciliu.\n\nPolițiștii au beneficiat de sprinjinul luptătorilor din cadrul Serviciului pentru Acțiuni Speciale Teleorman, Dâmbovița și Ilfov.\n\nÎn cauză a fost întocmit dosar penal sub aspectul săvârșirii infracțiunilor de orice operațiune cu articole pirotehnice efectuate fără drept și comercializarea către publicul larg a articolelor pirotehnice destinate a fi utilizate de către pirotehnicieni, cercetările fiind continuate sub coordonarea Parchetului de pe lângă Judecătoria Alexandria.",
  "metadata": {
    "original_file": "Liber_In_Teleorman_0023.html"
  }
}