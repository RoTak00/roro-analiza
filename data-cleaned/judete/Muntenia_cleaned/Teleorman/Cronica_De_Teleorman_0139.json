{
  "title": "Copil de 11 ani, ucis de un buldoexcavator, la Orbeasca | Cronica de Teleorman / Ştiri din Teleorman şi nu numai",
  "content": "UPDATE ora 18.00 \n\n IPJ Teleorman: „ Față de persoana cercetată sub aspectul săvârșirii infracțiunilor de ucidere din culpă și conducere auto neînmatriculat/neînregistrat a fost dispusă măsura reținerii, bărbatul fiind introdus în Centrul de Reținere și Arestare Preventivă din cadrul I.P.J. Teleorman „.\n\nȘtirea inițială \n\n Accident tragic în comuna Orbeasca, în dimineața zilei de vineri, 10 mai! Un copil de 11 ani a fost ucis de un buldoexcavator în timp ce mergea spre şcoală. Șoferul, un bărbat de 36 de ani, din localitate, se pare că se uita în telefon. A pierdut controlul utilajului şi a lovit copilul, iar lovitura a fost fatală pentru băiat.\n\n„Polițiștii din cadrul Biroului Rutier Alexandria au întocmit dosar penal sub aspectul săvârșirii infracțiunii de ucidere din culpă și efectuează cercetări, în cazul unui accident rutier produs astăzi, în comuna Orbeasca, în jurul orei 10:40. \n\n \n\n Din cauze și în împrejurări ce vor fi stabilite în urma cercetărilor, în timp ce un bărbat de 36 de ani, din localitate, conducea un buldoexcavator pe strada Valea Râului, ar fi lovit, cu cupa vehiculului, un pieton, minor în vârstă de 11 ani.\n\nȘoferul a fost testat cu aparatul etilotest, rezultatul indicând faptul că nu se afla sub influența alcoolului la momentul accidentului.\n\nCercetările continuă, sub coordonarea Parchetului de pe lângă Judecătoria Alexandria, în vederea stabilirii tuturor circumstanțelor producerii evenimentului rutier”, a transmis IPJ Teleorman.",
  "metadata": {
    "original_file": "Cronica_De_Teleorman_0139.html"
  }
}