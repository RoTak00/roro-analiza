{
  "title": "Accident, în Alexandria, provocat de o şoferiţă fără experienţă. Tânăra avea permis de câteva luni",
  "content": "O tânără de 18 ani, din municipiul Alexandria, ce avea permis de conducere de numai trei luni, a fost transportată la Spital, în urma unui accident de circulaţie petrecut pe raza municipiului reşedinţă de judeţ. La Unitatea de Primiri Urgenţe a ajuns şi un băiat de 21 de ani, cu domiciliul în comuna Nanov, pasager pe locul din dreapta.\n\nPotrivit IPJ Teleorman, duminică, în jurul orei 21:09, polițiștii din cadrul Biroului Rutier Alexandria au fost sesizați prin apel la numărul unic de urgență 112 cu privire la faptul că în municipiul Alexandria, la intersecția străzii Alexandru Ghica cu strada 1 Decembrie, s-a produs un accident rutier soldat cu victime omenești.\n\nCa urmare a cercetărilor efectuate s-a stabilit că o tânără în vârstă de 18 ani, în timp ce conducea un autoturism pe strada Al. Ghica, din direcția str. București către str. Dr. Stâncă, la intersecția cu str. 1 Decembrie a efectuat viraj către stânga fără să se asigure corespunzător, intrând în coliziune cu un autoturism condus în aceeași direcție de mers de către un tânăr de 22 de ani, domiciliat în Alexandria, care se angajase neregulamentar în depășirea acesteia.\n\nÎn urma impactului a rezultat rănirea a două persoane, conducătoarea auto și un pasager din autoturismul condus de aceasta, un tânăr în vârstă de 21 de ani din comuna Nanov, județul Teleorman, ambele persoane fiind transportate la spital în vederea acordării de îngrijiri medicale.\n\nRezultatul testării cu aparatul alcooltest a fost negativ în cazul ambilor conducători auto. În cauză a fost întocmit dosar penal sub aspectul săvârșirii infracțiunii de vătămare corporală din culpă, urmând a se propune soluție prin unitatea de parchet.",
  "metadata": {
    "original_file": "Informatia_De_Teleorman_0179.html"
  }
}