{
  "title": "Un nou protest la Casa de Pensii Teleorman. Angajații sunt nemulțumiți de salarii | Cronica de Teleorman / Ştiri din Teleorman şi nu numai",
  "content": "Activitatea Casei de Pensii Teleorman a fost blocată, miercuri-dimineață, de un protest spontan al angajaților instituției. Nemulțumiți de nivelul de salarizare, au manifestat în fața instituției, pe scările de la intrarea în clădire. Aceștia au reclamat că au salarii sunt sub nivelul celor din Casa Națională de Pensii și au cerut eliminarea discrepanțelor din sistemul public de salarizare. \n\n Greva a durat aproximativ o oră, timp în care funcționarii nu au intrat în birouri.\n\n„Fără discriminare în salarizarea funcționarilor publici”, “Muncă egală, salarii egale”, “Vrem respect și demnitate”, “Salarii egale cu cele de la Casa Națională de Pensii publice”, sunt câteva dintre mesajele afișate de angajații Casei de Pensii Teleorman. \n\n Printre nemulțumiri se află faptul că majorările salariale pentru funcționarii publici s-au făcut disproporționat, astfel încât funcționarii din consiliile județene au ajuns să câștige chiar și cu cu 2-3 mii de lei mai mult. De asemenea, s-a solicitat ca salariile lor să fie aduse la același nivel cu cele ale colegilor din structura centrală, dar și condiții mai bune de muncă. \n\n \n\n Este al doilea protest al angajaților Casei de Pensii Teleorman, după cel din data de 26 ocombrie, care a cuprins mai multe case de pensii din țară, iar angajații spun că vor continua până se va da curs solicitărilor lor. \n\n Astfel, o nouă acțiune de protest va fi organizată vineri, potrivit spuselor lor.",
  "metadata": {
    "original_file": "Cronica_De_Teleorman_0197.html"
  }
}