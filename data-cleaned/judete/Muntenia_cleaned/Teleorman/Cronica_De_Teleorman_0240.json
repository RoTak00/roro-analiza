{
  "title": "Restricţii de circulaţie pentru autovehicule cu masa mai mare de 7,5 tone, din cauza caniculei | Cronica de Teleorman / Ştiri din Teleorman şi nu numai",
  "content": "Circulaţia rutieră va fi restricţionată, marţi şi miercuri, pentru autovehiculele cu masa mai mare de 7,5 tone, pe drumurile naţionale şi autostrăzile din 24 de judeţe aflate sub incidenţa codurilor portocaliu şi roşu de caniculă. \n\n \n\n Astfel, în intervalul orar 10:00 – 20:00, se vor institui restricţii de circulaţie pentru autovehiculele cu masa totală maximă autorizată mai mare de 7,5 tone pe sectoarele de drum naţional, drumuri expres şi autostrăzi din judeţele: Teleorman, Dâmboviţa, Argeş, Prahova, Giurgiu, Ilfov, Olt, Dolj, Mehedinţi, Gorj, Vâlcea, Arad, Timiş, Caras-Severin, Bacău, Vaslui, Vrancea, Galaţi, Buzău, Brăila, Constanţa, Tulcea, Ialomiţa şi Călăraşi. \n\n Potrivit CNAIR, măsura este adoptată pentru protejarea şi conservarea sectoarelor de drum cu îmbrăcăminte bituminoasă, respectiv pentru prevenirea deformaţiilor majore ireversibile (ce implică şi pierderea stabilităţii straturilor rutiere) care pot apărea pe reţeaua rutieră, ca efect al desfăşurării traficului greu în condiţiile climatice de caniculă. \n\n Sunt exceptate transporturile de persoane, de animale vii şi de produse perisabile de origine animală şi vegetală, vehicule care participă la intervenţii în caz de forţă majoră, transporturi funerare, poștale, de echipamente de prim ajutor, pentru distribuire de carburanţi, transporturi de mărfuri sub temperatură controlată, transporturi pentru tractări vehicule avariate, transporturi pentru distribuirea de apă şi hrană în zonele calamitate, transporturi cu vehicule specializate destinate prin construcţie salubrizării, transporturi de apă îmbuteliată, transporturi produse provenite din exploatări agricole și transporturi militare implicate în exerciţii multinaţionale.",
  "metadata": {
    "original_file": "Cronica_De_Teleorman_0240.html"
  }
}