{
  "title": "Primarul din Videle, \"decapitat\" mişeleşte! Prefectul \"este\" a semnat ordinul de încetare al mandatului înainte de termen",
  "content": "Oraşul premierului Viorica Dăncilă, Videle, a rămas fără primar. Atribuţiile au fost preluate de către actualul viceprimar Şerban Nicu Silvică, un tip ascultător şi slugarnic faţă de deciziile luate de partid. Însă, ce ştie satul, nu ştie prefectul! Duminică, în cadrul sedinţei Biroului Permanent Local al PSD Videle, cu o majoritate covârşitoare de voturi, s-a decis excluderea viceprimarului din partid. Cu alte cuvinte, acesta nu mai este membru al PSD. În consecinţă, nu mai poate ocupa funcţia de consilier local şi, implicit, de viceprimar.\n\nVineri, 13 septembrie, printr-un ordin al prefectului de Teleorman, mandatul primarului Nicolae Bădănoiu a încetat înainte de termen. La baza deciziei prefectului Florinel Dumitrescu a stat o demisie „în alb”, după cum spun unii, semnată „la mânie” de către edilul şef din Videle, în preajma Congresului PSD. Edilul şef ar fi vrut să candideze pentru funcţia de preşedinte al PSD Teleorman, dar mai marii partidului din judeţ s-au opus şi au considerat atitudinea sa ca fiind una de afont la adresa formaţiunii politice. Cu alte cuvinte, jocurile erau făcute, iar rebelii nu avea ce căuta în forurile de conducere. Conform unor surse, respectiva hârtie ar fi fost furată din biroul primarului chiar de către vicele Nicu Silvică şi dusă la judeţ.\n\nPrimarul Nicolae Bădănoiu a declarat că a luat legătura cu un avocat iar ordinul prefectului va fi atacat în contencios administrativ. Acesta a mai precizat că, în cursul zilei de mâine, va solicita instanţei de judecată să emită o ordonanţă preşedenţială prin care să suspende ordinul prefectului până la judecarea pe fond.",
  "metadata": {
    "original_file": "Informatia_De_Teleorman_0190.html"
  }
}