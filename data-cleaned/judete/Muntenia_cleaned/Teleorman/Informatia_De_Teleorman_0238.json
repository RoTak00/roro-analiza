{
  "title": "Masacrul porcilor continuă! În comuna Islaz, peste 500 de animale vor fi sacrificate. 3.125 de suine, omorâte în Teleorman",
  "content": "Începând de astăzi, autorităţile judeţene au decis uciderea a peste 500 de porci din gospodăriile cetăţenilor din comuna Islaz. Măsura, spun reprezentanţii DSVSA Teleorman vine în urma confirmării virusului, în probele prelevate de la cadavrele de porc domestici, din patru exploataţii non-profesionale, situate pe raza localităţii. Deocamdată, în Moldoveni, sat ce aparţine de comuna Islaz, niciun animal nu va fi sacrificat. Însă, pare o chestiune de zile până când oamenii din această zonă vor rămâne fără porcul de Crăciun.\n\n„Ca urmare a confirmării diagnosticului prin Buletinele de Analiza și existenţei suspiciunii de PPA, în alte 7 exploatații non-profesionale din aceeași localitate, s-a dispus măsura uciderii preventive a suinelor din localitatea Islaz începând cu data de 15.07.2019. Ținem să precizam ca localitatea Islaz, din județul Teleorman se afla la granița de sud a ţării, în Lunca Dunării în proximitatea Fondului de vânătoare 4 Turnu Magurele, fond în care evoluează PPA (103 porci mistreti morti si 5 vânati)”, se arată într-un comunicat al DSVSA Teleorman.\n\nPotrivit sursei citate, până la această dată, numărul porcilor ucişi în judeţul Teleorman ( ucidere preventivă şi ucidere la cazuri confirmate ) este de 3125 de capete.\n\nDSVSA Teleorman solicita sprijinul și înțelegerea cetățenilor pentru respectarea măsurilor impuse de autorități ,având în vedere consecințele economice grave generate de apariția acestei boli. Orice suspiciune de boala trebuie anunțata imediat medicului veterinar din localitate, DSVSA Teleorman sau autorităților locale. Proprietarii animalelor afectate de PPA vor fi despăgubiți de stat în condițiile prevazute în legislație.",
  "metadata": {
    "original_file": "Informatia_De_Teleorman_0238.html"
  }
}