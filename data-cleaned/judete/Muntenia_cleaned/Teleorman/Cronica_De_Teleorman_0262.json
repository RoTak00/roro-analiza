{
  "title": "Adolescent accidentat grav după ce a căzut poarta de fotbal peste el | Cronica de Teleorman / Ştiri din Teleorman şi nu numai",
  "content": "Un adolescent de 17 ani, din comuna Segarcea Vale, a ajuns în comă la spital, sâmbătă seara, după un meci de fotbal cu prietenii , pe terenul sintetic din localitate . În timpul jocului, acesta s-ar fi urcat pe bara transversală a porţii şi a căzut poarta peste el. Băiatul a fost transportat la Spitalul Județean de Urgență din Alexandria, pentru îngrijiri medicale. Ulterior, adolescentul a fost transferat la un spital din București.\n\n„ La data de 13 mai, a.c., ora 18.30, polițiștii au fost sesizați prin Sistemul Național Unic pentru Apeluri de Urgență 112, de către un cetățean cu privire la faptul că, pe terenul de fotbal din comuna Segarcea Vale, ar fi căzut un copil. \n\n În baza sesizării, la fața locului s-au deplasat polițiștii din cadrul Secției nr. 8 Poliție Rurală Lunca, constatând că cele sesizate se confirmă, în sensul că, un tânăr de 17 ani, din comuna Segarcea Vale, județul Teleorman, în timp ce se afla pe terenul sintetic de fotbal, din comună, s-ar fi urcat pe bara transversală a porții de fotbal, în împrejurări care vor fi stabilite în urma cercetărilor, ar fi căzut cu aceasta. \n\n În urma evenimentului a rezultat vătămarea tânărului, fiind transportat la o unitate medicală pentru acordarea de îngrijiri medicale „, a transmis IPJ Teleorman. \n\n În cauză, polițiștii au deschis dosar de vătămare corporală din culpă și efectuează cercetări pentru stabilirea împrejurărilor în care s-a produs evenimentul.",
  "metadata": {
    "original_file": "Cronica_De_Teleorman_0262.html"
  }
}