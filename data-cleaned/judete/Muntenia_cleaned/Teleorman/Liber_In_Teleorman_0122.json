{
  "title": "Polițistă cu atitudine necorespunzătoare, cercetată de IPJ Teleorman",
  "content": "În urma unor imagini apărute recent în spațiul public, Inspectoratul de Poliție Județean (IPJ) Teleorman a anunțat declanșarea unei cercetări prealabile împotriva unei polițiste, surprinsă în timpul programului la bâlciul din municipiul Roșiori de Vede.\n\nImaginile arată că agentul nu purta uniforma completă, având doar tricoul specific, și se afla într-o postură considerată inadecvată, fumând și având o atitudine nepotrivită pentru un reprezentant al legii.\n\n“Având în vedere imaginile apărute în spațiul public, referitoare la ținuta și atitudinea unui agent de poliție, aflat în timpul programului la bâlciul din municipiul Roșiori de Vede, Compartimentul de Informare și Relații Publice din cadrul Inspectoratului de Poliție Județean Teleorman este abilitat să comunice următoarele:\n\nÎn urma verificărilor efectuate, conducerea inspectoratului a dispus declanșarea cercetării prealabile față de polițistul în cauză, urmând ca la finalizarea acesteia să fie luate măsuri corespunzătoare”, au declarat reprezentanții IPJ.",
  "metadata": {
    "original_file": "Liber_In_Teleorman_0122.html"
  }
}