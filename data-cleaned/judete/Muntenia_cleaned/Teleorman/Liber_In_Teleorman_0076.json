{
  "title": "Acțiunea JUPITER, în Teleorman. Percheziții în comuna Buzescu",
  "content": "În cadrul acțiunii JUPITER, sub coordonarea Parchetului de pe lângă Înalta Curte de Casație și Justiție și Inspectoratului General al Poliției Române, la data de 23 octombrie a.c., polițiștii Serviciului de Investigații Criminale din cadrul Inspectoratului de Poliție Județean Teleorman, împreună cu polițiștii din cadrul Poliției municipiului Alexandria, sub supravegherea procurorului din cadrul Parchetului de pe lângă Judecătoria Alexandria, au pus în executare 5 mandate de percheziție domiciliară.\n\nDescinderile au avut loc în comuna Buzescu, la persoane care sunt bănuite de comiterea infracțiunii de înșelăciune comise prin publicarea de anunțuri fictive în mediul online, referitoare la vânzarea unor bunuri, asupra a 114 persoane vătămate, domiciliate în județul Teleorman și în alte județe de pe teritoriul României, fiind cauzat un prejudiciu de peste 70.000 de lei.\n\nTrei persoane au fost conduse la sediul poliției pentru luarea măsurilor ce se impun iar față de o femeie, de 36 de ani, a fost luată măsura reținerii pentru 24 de ore.\n\nÎn urma activității, au fost ridicate bunuri în valoare de aproximativ 5.000 de lei.\n\nÎn cadrul acțiunii, polițiștii au desfășurat și activități pentru creșterea gradului de siguranță pe drumurile publice și prevenirea accidentelor rutiere, fiind aplicate 12 sancțiuni contravenționale, în valoare de peste 3.000 de lei.\n\nÎn acest sens, au fost verificate 32 de autovehicule și legitimate 39 de persoane.\n\nÎn sprijinul polițiștilor, la activități au fost angrenați luptători de la Serviciul pentru Acțiuni Speciale și jandarmi din cadrul Inspectoratului de Jandarmi Județean Teleorman.\n\nActivitățile se desfășoară în contextul măsurilor luate la nivelul Poliției Române, pentru combaterea infracționalității de orice fel, potrivit IPJ Teleorman.",
  "metadata": {
    "original_file": "Liber_In_Teleorman_0076.html"
  }
}