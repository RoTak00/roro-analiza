{
  "title": "La un pas de tragedie! Locuinţă mistuită de flăcări, în Botoroaga. Cauza: o lumânare uitată aprinsă",
  "content": "În cursul zilei de ieri, la ora 12.34, pe numărul unic pentru apeluri de urgență 112, pompierii militari au fost solicitați să intervină pentru stingerea unui incendiu izbucnit la o locuință din satul Valea Cireșului, comuna Botoroaga.\n\nAjunși la fața locului cu două autospeciale de lucru cu apă și spumă și o ambulanță SMURD, pompierii militari au constatat faptul că focul se manifesta generalizat la acoperișul locuinței, pe o suprafață de cca. 120 mp, precum și la mobilierul și aparatura electrocasnică din interior, existând pericolul extinderii la locuințele și anexele gospodărești din imediata apropiere.\n\nCele două echipaje de stingere au reușit să localize și să lichideze incendiul în limitele găsite, în timp ce paramedicii SMURD au acordat primul ajutor celor doi proprietari, soț și soție, care au avut un atac de panică, acestea refuzând ulterior transportarea la spital.\n\nLa acest eveniment, pagubele materiale au fost estimate la suma de 10000 de lei, iar valoarea bunurilor salvate la peste 50000 de lei.\n\nDin primele cercetări efectuate pentru stabilirea cauzei probabile de incendiu, a reieșit că evenimentul s-a produs de la o lumânare aprinsă, lăsată nesupravegheată.",
  "metadata": {
    "original_file": "Informatia_De_Teleorman_0132.html"
  }
}