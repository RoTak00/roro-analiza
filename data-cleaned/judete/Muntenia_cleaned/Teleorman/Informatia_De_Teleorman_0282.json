{
  "title": "35 de gospodării au fost inundate în localitatea Băbăiţa. Pompierii pun saci cu nisip pentru protejarea caselor",
  "content": "Ca urmare a precipitațiilor abundente de ieri și a scurgerilor de pe versanți, în localitatea Băbăița un număr de aproximativ 35 de gospodării sunt inundate. \n\n Conform ISU Teleorman, pentru protejarea locuințelor, la fața locului intervin 12 pompieri militari, cu o motopompă remorcabilă, o motopompă transportabilă, 6 cadre SGA cu un buldoexcavator și personalul SVSU al localității Băbăița. Pentru a evita pătrunderea apei în locuințe s-au umplut aproximativ 300 de saci cu nisip care au fost puși în jurul acestora.\n\nReamintim că pe DJ 612 Orbeasca – Băbăița, din cauza ploilor abundente, apa a pătruns pe carosabil, măsurând circa 60 cm, traficul fiind blocat la intrarea în comuna Băbăița, la podul de peste pârâul Clanița, putând trece doar autovehiculele mari, circulația fiind deviată pe ruta DJ 506, Vitănesti-Măgura-Merișani-Băbăița.",
  "metadata": {
    "original_file": "Informatia_De_Teleorman_0282.html"
  }
}