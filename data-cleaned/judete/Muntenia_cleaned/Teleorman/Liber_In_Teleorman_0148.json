{
  "title": "Un tren de marfă şi unul de călători au intrat pe aceeaşi linie, pe ruta Roșiori-Caracal",
  "content": "Circulaţia feroviară este oprită temporar miercuri între staţiile Drăgăneşti Olt şi Fărcaşele, pe ruta Roşiori de Vede – Caracal, după ce un tren de marfă şi unul de călători au intrat pe aceeaşi linie, oprindu-se unul în faţa celuilalt. Incidentul va fi investigat de o echipă a AGIFER.\n\n„Traficul feroviar este oprit temporar la această oră pe intervalul Roşiori Nord – Caracal, din cauza unui incident feroviar înregistrat între staţiile Drăgăneşti Olt – Fărcaşele, pe firul II, firul I fiind închis pentru lucrări. Traficul feroviar este închis temporar între staţiile Drăgăneşti Olt şi Fărcaşele, după ce două trenuri, unul de marfă şi unul de călători, care au fost expediate pe acelaşi fir de circulaţie, s-au oprit unul în faţa celuilalt în condiţii de siguranţă, în baza indicaţiilor de oprire ale semnalelor luminoase”, anunţă Compania Naţională de Căi Ferate “CFR” SA.\n\nConform sursei citate, trenul privat de marfă a fost expediat din staţia Drăgăneşti Olt pe firul II, iar trenul IRN 348 (Arad – Bucureşti Nord) a fost expediat tot pe firul II, dar din staţia Fărcaşele. Ambele garnituri s-au oprit în zona km CF 146+500, fără risc de coliziune, în baza indicaţiilor de oprire ale semnalelor luminoase.",
  "metadata": {
    "original_file": "Liber_In_Teleorman_0148.html"
  }
}