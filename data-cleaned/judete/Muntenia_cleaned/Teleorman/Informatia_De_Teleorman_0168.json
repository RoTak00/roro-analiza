{
  "title": "EXERCIŢIU! Accident rutier cu 15 victime, plan roșu pus în aplicare, misiuni dificile pentru salvatori",
  "content": "Astăzi, la ora 12.00, pe varianta ocolitoare a municipiului Alexandria, în zona spațiului de parcare, între intersecția cu DJ 504 și sensul giratoriu de pe E70, a avut loc exercițiul de cooperare cu forțe și mijloace în teren pentru gestionarea unei situații de urgență generată de un accident rutier cu victime multiple (peste 15 victime).\n\nAcesta a cuprins mai multe scenarii complexe prin care s-a dorit antrenarea tuturor forțelor de intervenție implicate (pompieri, paramedici, personal medical, polițiști, jandarmi și voluntari ISU Teleorman) astfel încât, în situații reale, aceștia să poată obține cele mai bune rezultate în folosul cetățenilor.\n\nScenariul a cuprins un accident rutier în care au fost implicate patru autoturisme și o autocisternă încărcată cu clor, cu 15 victime, cu multiple traumatisme, unele fiind încarcerate. A fost nevoie de intervenția coordonată a tuturor instituțiilor cu rol în gestionarea acestor situații de urgență, prin punerea în aplicare a Planului Roșu de intervenție, de realizarea unui punct medical avansat care să asigure trierea victimelor înainte de transportarea la spital, asigurarea unui număr suficient de forțe și mijloace de intervenție și de luarea măsurilor care să conducă la salvarea tuturor persoanelor implicate.\n\nScopul exercițiului a fost atins, fiind observate atât punctele slabe care trebuie remediate rapid, dar și punctele tari ce vor fi diseminate la nivelul tuturor subunităților de intervenție din județ ca bune practici.",
  "metadata": {
    "original_file": "Informatia_De_Teleorman_0168.html"
  }
}