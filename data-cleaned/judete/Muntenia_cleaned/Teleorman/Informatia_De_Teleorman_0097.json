{
  "title": "IPJ Teleorman: 24 de permise reţinute şi amenzi în valoare de 200.000 de lei, la sfârşit de săptămână",
  "content": "În ultimele 72 de ore polițiștii teleormăneni au fost în teren în vederea asigurării climatului de ordine și siguranță publică, protejării patrimoniului și drepturilor și libertăților persoanelor, pentru descurajarea activităţilor infracţionale, răspunzând în acest mod nevoilor cetățenilor.\n\nAstfel, în perioada 21-23 februarie a.c., polițiștii au intervenit la peste 220 de evenimente, dintre care 201 au fost sesizate pe numărul unic pentru apeluri de urgență 112. Totodată, pentru neregulile constatate polițiștii au aplicat peste 480 de sancțiuni contravenționale în valoare de aproximativ 200.000 lei, au reținut 24 de permise de conducere și au retras 12 certificate de înmatriculare pentru diferite abateri de la normele privind circulația pe drumurile publice.\n\nPe această cale, poliția teleormăneană reamintește cetățenilor că apelarea numărului unic de urgență 112 în situații care nu reprezintă un pericol pentru viață, proprietate sau mediu produce întârzieri în preluarea apelurilor care anunță urgențe reale. Apelarea falsă poate irosi clipe din viața altei persoane care sună după ajutor, poate împiedica sau întârzia polițiștii să ajungă la un om aflat în pericol și, uneori, acel om poți fi chiar tu.\n\nÎn luna ianuarie a acestui an polițiștii teleormăneni au intervenit la peste 1.100 de evenimente sesizate prin apel la numărul unic de urgență 112, peste 300 în mediul urban și aproximativ 800 în mediul rural, 207 dintre acestea neconfirmându-se.",
  "metadata": {
    "original_file": "Informatia_De_Teleorman_0097.html"
  }
}