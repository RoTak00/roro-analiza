{
  "title": "152 de teleormăneni, în carantină, și 2.594 de persoane, izolate la domiciliu. Amenzi de 220.000 de lei pentru nerespectarea condițiilor impuse",
  "content": "Pentru limitarea și prevenirea răspândirii infecțiilor cu noul coronavirus, în data de 31 martie 2020, la nivelul județului Teleorman, sunt monitorizate 2594 de persoane aflate în auto-izolare la domiciliu.\n\nÎn carantină instituționalizată se află, în prezent, 152 de persoane (24 persoane intrând în carantină în ultimele 24 de ore provenind din „zona roșie”).\n\nCapacitatea totală a celor patru spații pentru carantină identificate la nivelul județului este de 220 de locuri. 19 persoane carantinate în centrele din Teleorman au încheiat până în prezent perioada de 14 zile.\n\nForțele de ordine au continuat să acționeze integrat, în echipaje mixte alcătuite din polițiști, jandarmi și polițiști locali, pentru impunerea normelor legale, instituite pe perioada stării de urgență.\n\nAstfel, în cursul zilei de astăzi, 31 martie a.c., 170 de polițiști, 32 de jandarmi și 8 polițiști locali au verificat modul de respectare a prevederilor ordonanțelor militare, precum și O.G. 1/1999, fiind verificate 2.884 de persoane din perspectiva respectării interdicțiilor impuse. Pentru abaterile constatate au fost aplicate 117 sancțiuni contravenționale persoanelor fizice, valoarea sancțiunilor depășind 220.000 de lei. Totodată, față de două persoane, polițiștii au dispus măsura carantinei instituționalizate ca urmare a nerespectării condițiilor privind izolarea.\n\nInstituția Prefectului – Județul Teleorman face apel către cetățeni să respecte întocmai recomandările specialiștilor privind normele de igienă și distanțare socială, precum și prevederile ordonanțelor militare.",
  "metadata": {
    "original_file": "Informatia_De_Teleorman_0055.html"
  }
}