{
  "title": "IPJ Teleorman, acțiune pentru depistarea șoferilor care conduc sub influența alcoolului sau a substanțelor interzise",
  "content": "În această dimineață, poliţiştii din cadrul Inspectoratului de Poliţie Judeţean Teleorman, Serviciul rutier si Biroul rutier Alexandria au desfășurat o acțiune în comuna Buzescu, ce a avut drept scop depistarea conducătorilor auto aflați sub influența băuturilor alcoolice sau a substanțelor psihoactive, în conformitate cu Calendarul de acțiuni al Direcției rutiere, pentru anul 2024, ce se desfășoară la nivel național în perioada 16-22 decembrie a.c.\n\nCu această ocazie, au fost folosite aparatele radar, aparatele etilotest şi aparatele drugtest, pentru depistarea conducătorilor auto care conduc vehicule sub influenţa alcoolului sau a substanţelor interzise, fiind efectuate peste 100 de testări cu aparatele din dotare.\n\nÎn cadrul activităţilor desfăşurate, polițiștii au oprit, pentru control peste 150 de autovehicule.\n\nA fost scos din trafic, reprezentând un pericol pentru ceilalți participanți, un conducător auto. Acestuia i-a fost suspendat dreptul de a conduce autovehicule pe o perioadă de timp, conform legii, pentru conducere sub influența băuturilor alcoolice.\n\nDe asemenea, au fost oprite din a circula pe drumurile publice două autovehicule care nu prezentau siguranță în trafic. Astfel, certificatele de înmatriculare ale celor 2 autovehicule au fost retrase până la remedierea problemelor constatate.",
  "metadata": {
    "original_file": "Liber_In_Teleorman_0028.html"
  }
}