{
  "title": "Accident, în Saelele. Şase persoane au ajuns la Spital în urma coliziunii dintre două autoturisme",
  "content": "Astăzi, la ora 10.30, am fost solicitați să intervenim la un accident rutier produs pe raza localității Saelele (DJ 546), cu două autoturisme implicate și 6 victime ușor rănite, neîncarcerate.\n\nConform ISU Teleorman, pentru gestionarea acestei situații de urgență, la fața locului au intervenit pompierii militari tuneni, cu o autospecială de lucru cu apă și spumă, cu modul de descarcerare și o ambulanță SMURD, două echipaje medicale din cadrul SAJ Teleorman și un echipaj de poliție.\n\nPotrivit IPJ Teleorman, în timp ce un bărbat în vârstă de 30 de ani din comuna Uda-Clocociov conducea un autoturism pe raza localității Saelele, s-a angajat neregulamentar în depășirea unui autoturism staționat pe sensul său de mers, deși din sens opus circula regulamentar un alt autoturism, condus de către un bărbat în vârstă de 70 de ani din comuna Plopii-Slăvitești, intrând în coliziune cu cel din urmă.\n\nÎn urma testării cu aparatul alcooltest, rezultatul a indicat o valoare de 0,59 mg/l alcool pur în aerul expirat în cazul conducătorului auto responsabil de producerea accidentului, fapt pentru care bărbatului i-au fost recoltate două mostre biologice de sânge în vederea stabilirii alcoolemiei.\n\nÎn evenimentul rutier, cei 6 pasageri (un minor, două femei și trei bărbați) din cele două autoturisme, cu contuzii ușoare, au fost preluați de echipajele medicale și transportați la Spitalul Municipal Turnu Măgurele pentru investigații amănunțite și îngrijiri de specialitate.",
  "metadata": {
    "original_file": "Informatia_De_Teleorman_0105.html"
  }
}