{
  "title": "Cadavrul unei femei, în stare avansată de putrefacție, descoperit într-o cultură de viță de vie, în comuna Balaci",
  "content": "La data de 28 august a.c, în jurul orei 20:00, polițiștii din cadrul Serviciului Investigații Criminale Teleorman au fost sesizați de către un bărbat cu privire la faptul că în satul Tecuci, comuna Balaci, într-o cultură de viță de vie, a fost găsit un cadavru de femeie, aflat în stare de putrefacție.\n\nÎn urma cercetării efectuate la fața locului, polițiștii au stabilit următoarele: Locul unde a fost găsit cadavrul se află în extravilanul satului Tecuci. Cadavrul de sex feminin, aflat în avansată stare de putrefacție, a fost descoperit la marginea unei culturi de viță de vie.\n\nLa acest moment persoana nu a fost identificată, urmând a fi efectuate autopsia și analize suplimentare în vederea stabilirii identității.\n\nSesizarea a fost înregistrată în evidențele Parchetului de pe lângă Tribunalul Teleorman, în cauză efectuându-se cercetări sub coordonarea procurorului de caz.",
  "metadata": {
    "original_file": "Informatia_De_Teleorman_0199.html"
  }
}