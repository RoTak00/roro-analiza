{
  "title": "Trei maşini, implicate într-un accident, la ieşire din Alexandria. Viteza excesivă, cauza producerii evenimentului rutier",
  "content": "Viteza prea mare a fost cauza accidentului rutier petrecut pe şoseaua Alexandria- Turnu Măgurele, în zona fabricii de Rulmenţi, în trei autoturisme. În urma impactului, trei bărbaţi au suferit mai multe traumatisme şi au fost transportaţi la Spitalul de Urgenţă din Alexandria.\n\nConform medicilor, starea lor de sănătate este una stabilă. Unul ditre şoferi, un bărbat de 33 de ani, a fost diagnosticat cu traumatism facial iar un pasager de 51 de ani, aflat pe bancheta din spate, a acuzat dureri la spate. Un alt conducător auto, de 55 de ani, din Turnu Măgurele a fost scos din autoturism cu ajutorul pompierilor. Din primele investigaţii medicale, acesta are un traumatism toracic şi de bazin.\n\nPotrivit ISU Teleorman, la faţa locului pompierii militari au acţionat cu o echipă de descarcerare, o autospecială cu apă şi spumă, un echipaj SMURD şi o autospeciala de transport victime multiple, iar SAJ Teleorman cu două ambulanţe.",
  "metadata": {
    "original_file": "Informatia_De_Teleorman_0206.html"
  }
}