{
  "title": "IPJ Teleorman: 120.000 de lei, valoarea amenzilor aplicate, în numai o zi. 490 de autoturisme, verificate, și 800 de cetățeni, legitimați",
  "content": "Sancțiuni contravenționale în valoare de peste 120.000 de lei au fost aplicate ieri, 10 aprilie, în cadrul unor acțiuni de verificare a modului de respectare a ordonanțelor militare.\n\nPeste 350 de polițiști și jandarmi au verificat modul de respectare a măsurilor instituite în perioada stării de urgenţă pe raza municipiilor, orașelor și zonelor arondate. În cadrul acțiunilor au fost constituite dispozitive de ordine și siguranță publică pentru verificarea respectării măsurilor dispuse prin ordonanțele militare, precum și menținerea ordinii și liniștii publice. Echipajele au verificat în trafic aproximativ 490 de autovehicule și au legitimat peste 800 de persoane. De asemenea, au fost verificate 34 de societăți comerciale.\n\nCa urmare a neregulilor constatate, polițiștii au aplicat 125 de sancțiuni contravenționale, în valoare de peste 120.000 de lei. În contextul prezentat a fost constatată o infracțiune și a fost reținut un permis de conducere.\n\nAstfel de acțiuni vor continua și în perioada următoare pe raza județului Teleorman, echipajele de polițiști acționând permanent în sistem integrat, împreună cu celelalte structuri de ordine publică pentru asigurarea unui climatului de siguranță publică, prevenirea și limitarea răspândirii noului coronavirus, dar și pentru a preveni și combate fenomenul infracțional de orice fel.",
  "metadata": {
    "original_file": "Informatia_De_Teleorman_0033.html"
  }
}