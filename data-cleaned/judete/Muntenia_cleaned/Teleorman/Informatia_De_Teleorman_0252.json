{
  "title": "Furt ca-n filme, într-o benzinărie din Turnu Măgurele. Profitând de neatenţia angajaţilor, hoţii au reuşit să fugă cu suma de 22.000 de lei",
  "content": "Astăzi, în jurul orei 20.00, Poliția Municipiului Turnu Măgurele a fost sesizată, prin apel la numărul unic de urgență 112, cu privire la faptul că dintr-o benzinărie situată pe Șoseaua Alexandriei au fost sustrași aproximativ 22000 de lei.\n\nPotrivit IPJ Teleorman, în timp ce angajații benzinăriei efectuau schimbul de tură, profitând de neatenția acestora, doi bărbați și o femeie, cu vârste cuprinse între 34 și 52 de ani, împreună cu un minor în vârstă de 12 ani, toți domiciliați în județul Teleorman, ar fi sustras 22600 de lei, după care au pornit în direcția comunei Crângu, cu un autoturism.\n\nPe raza comunei Crângu autoturismul a fost oprit pentru control de către polițiștii Serviciului Rutier Teleorman și au fost identificate persoanele bănuite de comiterea furtului.\n\nÎn cauză a fost întocmit dosar penal, în care se efectuează cercetări în vederea stabilirii tuturor împrejurărilor comiterii faptei, sub coordonarea procurorului din cadrul Parchetului de pe lângă Judecătoria Turnu Măgurele.",
  "metadata": {
    "original_file": "Informatia_De_Teleorman_0252.html"
  }
}