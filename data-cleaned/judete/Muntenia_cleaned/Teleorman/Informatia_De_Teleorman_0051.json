{
  "title": "Un bărbat din Didești, pacient dializat, confirmat cu Coronavirus. Soția și cei doi copii minori, în izolare la domiciliu",
  "content": "Un bărbat de 47 de ani, din comuna Didești, care făcea dializă la o unitate spitalicească din București, a fost confirmat cu Coronavirus. Rezultatul testului a venit în cursul zilei de vineri, iar conform afirmației unor cadre medicale, omul nu a prezentat simptomele infectării cu Coronavirus.\n\nÎn această dimineață, bărbatul a fost luat de acasă de către un echipaj al ISU Teleorman și transportat la un Spital din Capitală. Totodată, autoritățile județene au decis autoizolarea soției și a celor doi copii minori. În același timp, au fost identificate alte trei persoane cu care omul luase lăgătura în ultima perioadă.\n\nPotrivit reprezentanților administrației publice, pe toate străzile din comună, în special în zona în care bărbatul locuiește, se face dezinfecția cu biocid. În cursul zilei de luni, fiecare cetățean din Didești va primi măști de protecție, mănuși și dezinfectant.",
  "metadata": {
    "original_file": "Informatia_De_Teleorman_0051.html"
  }
}