{
  "title": "Accident mortal în Piatra. Bărbatul de 87 de ani, care se deplasa cu o bicicletă electrică, a fost lovit de o autoutilitară",
  "content": "Polițiștii din cadrul Compartimentului Rutier Zimnicea au întocmit dosar penal sub aspectul săvârșirii infracțiunii de ucidere din culpă în cazul unui accident rutier produs în această dimineață, în jurul orei 08:00, pe DN 65E, pe raza comunei Piatra.\n\nÎn timp ce un bărbat în vârstă de 87 de ani din comuna Piatra conducea o bicicletă electrică pe raza localității de domiciliu, ar fi schimbat brusc direcţia de deplasare, fără a acorda prioritate de trecere unei autoutilitare conduse regulamentar de către un bărbat în vârstă de 49 de ani din aceeași localitate.\n\nÎn urma impactului bărbatul în vârstă de 87 de ani a decedat. Conducătorul autoutilitarei a fost testat cu aparatul alcooltest, rezultatul indicând o valoare de 0,00 mg/l alcool pur în aerul expirat. Cercetările continuă în vederea stabilirii cu exactitate a tuturor împrejurărilor producerii evenimentului rutier.",
  "metadata": {
    "original_file": "Informatia_De_Teleorman_0074.html"
  }
}