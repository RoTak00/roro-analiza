{
  "title": "Primul teleormănean “răpus” de CORONAVIRUS! Beat criţă, un bărbat din Ulmeni a pus pe jar autorităţile",
  "content": "Un bărbat de 61 de ani, din satul Ulmeni, comuna Bogdana, a sunat la 112, afirmând că este infectat cu noul CORONAVIRUS. Pentru a fi convingător, aceasta le-a spus operatorilor că, în urmă cu două săptămâni, a revenit în ţară, după ce a locuit o vreme în străinătate, într-o zonă contaminată.\n\nLa faţa locului, autorităţile au trimis o armată de oameni. Poliţişti, pompieri, echipaje SMURD şi asistenţi medicali îmbrăcaţi în costume de protecţie. În satul Ulmeni a ajuns chiar şeful ISU Teleorman, colonel Marius Stancu. Timp de mai bine de o oră, oamenii legii l-au căutat pe bărbat, pe câmpul dintre localităţile Ulmeni şi Dracea. Când a dat ochii cu poliţiştii, acesta a afirmat că nu are nimic, că a vrut să ajungă la Alexandria, dar nu avea bani de ocazie. Evident, era într-o stare avansată de ebrietate, iar din declaraţiile oamenilor reiese că ar fi băut toată ziua la o cârciumă din sat. De altfel, nu este pentru prima data când bărbatul pune pe jar autorităţile. Atunci când se îmbată şi are chef de o plimbare la oraş, sună la 112 şi inventează tot felul de boli.",
  "metadata": {
    "original_file": "Informatia_De_Teleorman_0093.html"
  }
}