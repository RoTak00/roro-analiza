{
  "title": "Accident mortal în comuna Pietroşani. Şoferul de 34 de ani a decedat pe loc, după ce autoturismul s-a izbit violent de un pom",
  "content": "Sfârşit tragic pentru un bărbat de 34 de ani, din comuna Pietroşani, după ce autoturismul pe care-l conducea s-a izbit violent de un pom aflat pe marginea drumului. Nefericitul eveniment a avut loc în noaptea de vineri spre sâmbătă, pe DN5C, la ieşire din localitate, iar la faţa locului au acţionat pompierii din Zimnicea cu o autospecială cu apă şi spumă, un echipaj SMURD, o echipă de descarcerare şi o Ambulanţă.\n\nPotrivit ISU Teleorman, la sosirea echipajelor victima era în stop cardiorespitator iar pentru scoaterea ei dintre fiarele contorsionate ale maşinii a fost necesară intervenţia echipei de descarcerare.\n\nOamenii din zonă spun că autoturismul Matiz era într-o stare avansată de uzură iar bărbatul îl cumpărase de la fier vechi.\n\nConform unui comunicat de presă al IPJ Teleorman, în data de 10.08.2019, ora 00.19, un cetăţean de 34 de ani, din localitatea Pietroşani, în timp ce conducea un auto pe DN 5 C a pierdut controlul asupra autoturismului, a părăsit partea carosabilă, s-a răsturnat, lovindu-se de un copac. În urma cercetărilor a reieşit faptul că acesta nu poseda permis de conducere pentru nici o categorie de autovehicule. Conducatorul auto a decedat, iar în cauză a fost întocmit dosar penal pentru „ucidere din culpă”.",
  "metadata": {
    "original_file": "Informatia_De_Teleorman_0216.html"
  }
}