{
  "title": "12 primării din Teleorman au tras \"lozul cel mare\"! Cărţi funciare GRATUIT pentru proprietarii de imobile",
  "content": "Veşti bune pentru cetăţenii din 12 localităţi teleormănene. Oficiul pentru Cadastru şi Publicitate Imobiliară judeţean anunţă că toate gospodăriile din comunele Brânceni, Bujoreni, Buzescu, Drăgănești de Vede, Islaz, Lunca, Nanov, Seaca, Scrioaștea, Vedea, Nenciulești şi Rădoiești vor fi cadastrate gratuit, din fonduri externe nerambursabile.\n\nÎntr-un comunicat de presă se arată că Agenția Națională de Cadastru și Publicitate Imobiliară (ANCPI) va lansa licitațiile în această primăvară.\n\n„ANCPI va organiza două proceduri de atribuire pentru realizarea lucrărilor de înregistrare sistematică a imobilelor din 246 de unități administrativ – teritoriale (UAT) în luna aprilie. Finanțarea este asigurată din fonduri externe nerambursabile, prin Programul Operațional Regional 2014 – 2020 (POR)”, se mai specifică în document\n\nANCPI este beneficiar al Proiectului major „ Creșterea gradului de acoperire și incluziune a sistemului de înregistrare a proprietăților în zonele rurale din România ” are o valoare de aproximativ 313 de milioane de euro și vizează realizarea lucrărilor de înregistrare sistematică a imobilelor pentru o suprafață de aproape 5,8 de milioane de hectare din 660 de UAT-uri situate în zone rurale ale României.",
  "metadata": {
    "original_file": "Informatia_De_Teleorman_0098.html"
  }
}