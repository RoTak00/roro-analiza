{
  "title": "Braconieri din Dobrotești, opriți cu focuri de armă. Dosar penal și amendă de 10.000 de lei pentru cei cinci bărbați",
  "content": "Polițiștii din cadrul Serviciului Arme, Explozivi și Substanțe Periculoase Teleorman efectuează cercetări într-un dosar penal întocmit sub aspectul săvârșirii infracțiunii de braconaj cinegetic .\n\nÎn noaptea de 04/05.04.2020, în timp ce acționau pe raza localității Cucuieți, pe un fond de vânătoare, polițiștii au observat un autoturism ai cărui ocupanți luminau câmpul cu o lampă tip proiector. S-a procedat la somarea acestora în vederea opririi, însă nu s-au conformat, continuându-și deplasarea. După aproximativ 5 km, unul dintre polițiști a folosit armamentul din dotare, executând două focuri în plan vertical, însă ocupanții au ignorat semnalele polițiștilor, motiv pentru care a executat alte două focuri de armă asupra anvelopelor, reușindu-se oprirea autoturismului.\n\nPolițiștii au identificat ocupanții autovehiculului, cinci bărbați cu vârste cuprinse între 18 și 47 de ani, toți domiciliați în comuna Dobrotești, județul Teleorman, depistând în interiorul acestuia și trei câini din rasa ogar, precum și lampa tip proiector, conectată la acumulatorul mașinii.\n\nÎn cauză a fost întocmit dosar penal, cercetările fiind continuate în vederea stabilirii întregii activități infracționale. De asemenea, bărbații au fost sancționați contravențional pentru nerespectarea prevederilor ordonanțelor militare, valoarea sancțiunilor fiind de 10.000 lei.",
  "metadata": {
    "original_file": "Informatia_De_Teleorman_0043.html"
  }
}