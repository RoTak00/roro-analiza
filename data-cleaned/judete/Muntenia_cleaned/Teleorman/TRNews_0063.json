{
  "title": "Ioan Augustin și Cornelia Ene, rămân viceprimari ai Alexandriei",
  "content": "Ioan Augustin și Ionela Cornelia Ene, votați viceprimari ai Alexandriei! În cadrul unei ședințe extraordinare a Consiliului Local Alexandria, desfășurată vineri, 10 octombrie, Ioan Augustin și Ionela Cornelia Ene au fost votați viceprimari ai municipiului, continuându-și astfel mandatele din perioada precedentă.\n\nDin totalul de 19 consilieri locali, 17 au fost prezenți, iar propunerile pentru cele două funcții au venit din partea PSD, la inițiativa primarului Victor Drăgușin, care și-a exprimat dorința de a păstra echipa de colaboratori cu care a lucrat anterior.\n\nLa ședința Consiliului, s-au înaintat trei propuneri pentru funcțiile de viceprimar: Ioan Augustin și Ionela Cornelia Ene, ambii propuși de PSD, și Dan Dobre, consilier independent, care s-a autopropus. După un vot secret, Augustin și Ene au obținut fiecare câte 14 voturi din totalul de 17, în timp ce Dan Dobre a obținut un singur vot, cel pe care și l-a acordat el însuși.\n\nDupă validarea rezultatelor, primarul Victor Drăgușin a propus ca Ioan Augustin să fie desemnat pentru a prelua prerogativele de primar în cazul în care primarul în funcție nu poate să își îndeplinească atribuțiile din motive obiective. Această propunere a fost votată în unanimitate de cei 15 consilieri prezenți la momentul respectiv.\n\nÎn prezent, Consiliul Local Alexandria are o majoritate PSD, cu 11 consilieri locali, urmați de 5 consilieri PNL, 2 consilieri AUR și un independent. În aceeași ședință, consilierul local PSD Florea Voicilă a depus jurământul, preluând locul eliberat de Victor Drăgușin, care a fost reales primar.",
  "metadata": {
    "original_file": "TRNews_0063.html"
  }
}