{
  "title": "Accident în sensul giratoriu, pe Centura Alexandrie. O tânără de 23 de ani a fost transportată la Spital",
  "content": "Astăzi, în jurul orei 12:15, polițiștii din cadrul Serviciului Rutier Teleorman au fost sesizați prin apel la numărul unic de urgență 112 cu privire la faptul că pe centura ocolitoare a municipiului Alexandria s-a produs un accident rutier soldat cu victime omenești.\n\n„În timp ce o femeie în vârstă de 31 de ani din Alexandria conducea un autoturism pe DJ 504, la intersecția cu V06F, km 1+400 m, nu a respectat semnificația indicatorului rutier „Oprire” și a intrat în coliziune cu un autoturism condus regulamentar de către un tânăr în vârstă de 32 de ani, domiciliat în municipiul București”, se arată într+un comunicat de presă al IPJ Teleorman.\n\nÎn urma impactului a rezultat rănirea unei pasagere din autoturismul condus regulamentar, tânăra în vârstă de 23 de ani fiind transportată la spital în vederea acordării de îngrijiri medicale. Ambii conducători auto au fost testați cu aparatul alcooltest, rezultatul fiind negativ.",
  "metadata": {
    "original_file": "Informatia_De_Teleorman_0209.html"
  }
}