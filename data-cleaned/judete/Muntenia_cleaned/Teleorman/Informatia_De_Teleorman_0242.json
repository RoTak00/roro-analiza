{
  "title": "Bani pentru combaterea pestei porcine. Cinci localităţi au primit 105.000 lei, din fondul de rezervă al CJ Teleorman",
  "content": "Consiliul Județean Teleorman, întrunit luni, 8 iulie, în ședință extraordinară, a aprobat proiectul de hotărâre privind alocarea sumei de 105.000 lei din fondul de rezervă bugetară la dispoziția instituției, în vederea acordării de ajutoare unităților administrativ-teritoriale din județul Teleorman pentru combaterea pestei porcine africane.\n\n“Am alocat suma de 105.000 lei din fondul de rezervă bugetară la dispoziția Consiliului Județean Teleorman, pentru acordarea unor ajutoare financiare către cinci comune din județ, în vederea aplicării planului suplimentar de măsuri pentru combaterea pestei porcine africane“, a declarat președintele Consiliului Județean Teleorman, Dănuț Cristescu.\n\n“Comunele Lisa și Smârdioasa vor primi câte 30.000 lei. Comunei Seaca i se repartizează suma de 20.000 lei, comunei Bujoru, suma de 15.000 de lei iar comuna Năsturelu va primi 10.000 de lei“, a precizat președintele Consiliului Județean.\n\nSumele repartizate celor cinci unități administrativ–teritoriale vor fi utilizate în scopul achiziționării substanțelor necesare pentru dezinfectoarele individuale.\n\nUnitățile administrativ–teritoriale trebuie să informeze și să justifice Consiliului Județean modul de utilizare a sumelor alocate, iar sumele neutilizate se vor restitui bugetului din care au fost acordate, până la sfârșitul exercițiului bugetar.\n\nAutoritățile publice locale, respectiv comitetele locale pentru situații de urgență, consiliile locale și primăriile, trebuie să dea dovadă de responsabilitate în gestionarea focarelor de pestă porcină africană, pentru a le lichida cât mai rapid și pentru a împiedica răspândirea bolii.",
  "metadata": {
    "original_file": "Informatia_De_Teleorman_0242.html"
  }
}