{
  "title": "Bani pentru localitățile din Teleorman. 15 primării și CJ au primit 11,4 milioane de lei pentru decontarea lucrărilor finanţate prin PNDL I şi II",
  "content": "Ministerul Lucrărilor Publice, Dezvoltării şi Administraţiei a virat, luni, martie, 212 milioane de lei, în conturile unităților administrativ-teritoriale care au depus solicitări pentru decontarea bunurilor/serviciilor/lucrărilor executate pentru 508 obiective de investiţii, finanţate prin cele două etape ale Programului Naţional de Dezvoltare Locală (PNDL).\n\n”În timp ce stăm în casă și ne protejăm pe noi și pe cei din jur, România continuă, totuși, să muncească. Am virat autorităților locale o sumă importantă de bani în conturi pentru facturile ce trebuie achitate firmelor care au executat lucrări prin PNDL și au respectat întocmai condițiile contractuale.Trecem prin momente dificile din cauza pandemiei, însă trebuie să depunem toate eforturile pentru a construi în continuare în România” , a precizat ministrul Ion Ștefan.\n\nPotrivit documentelor publicate pe pagina oficială a ministerului, 15 primării din județ și CJ Teleorman au primit bani pentru achitarea unor lucrări aflate în derulare. În total, 11.388.705 lei vor ajunge în conturile administrațiilor publice locale din Teleorman, iar banii vor fi folosiți pentru reabilitarea unor drumuri de interes local, reţea publică de apă şi canalizare sau modernizarea unor unităţi de învăţământ.",
  "metadata": {
    "original_file": "Informatia_De_Teleorman_0062.html"
  }
}