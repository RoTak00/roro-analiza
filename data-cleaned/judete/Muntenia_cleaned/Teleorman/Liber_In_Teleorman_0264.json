{
  "title": "Un băiat în vârstă de 16 ani, agresat fizic de către alți trei minori, la școală",
  "content": "Un incident grav a avut loc în curtea unei unități de învățământ din Turnu Măgurele, în urma căruia un minor în vârstă de 16 ani, din comuna Traian, a fost victima unei agresiuni fizice. Potrivit informațiilor furnizate de Compartimentul de Informare și Relații Publice din cadrul Inspectoratului de Poliție Județean Teleorman, poliția municipală s-a sesizat din oficiu și a întocmit dosar penal sub aspectul săvârșirii infracțiunii de lovire sau alte violențe.\n\nConform informațiilor oficiale, incidentul a avut loc în pauza dintre orele de curs, când victima se afla în curtea școlii. Potrivit raportului Poliției, minorul de 16 ani ar fi fost agresat fizic de către alți trei minori, cu vârste cuprinse între 15 și 16 ani, domiciliați în Segarcea-Vale și Lița.\n\n„Având în vedere imaginile video apărute în spațiul public, referitoare la faptul că un minor ar fi fost agresat fizic, în urma unui conflict spontan, de către alți trei tineri, la Turnu Măgurele, Compartimentul de Informare și Relații Publice din cadrul Inspectoratului de Poliție Județean Teleorman este abilitat să comunice următoarele:\n\nPoliția Municipiului Turnu Măgurele s-a sesizat din oficiu și a fost întocmit dosar penal sub aspectul săvârșirii infracțiunii de lovirea sau alte violențe, în cazul unui minor în vârstă de 16 ani, din comuna Traian, care ar fi fost agresat fizic de către alți trei minori (de 15 și 16 ani, domiciliați în Segarcea-Vale și Lița), în timp ce se aflau în curtea unei unități de învățământ din Turnu Măgurele, în pauza dintre orele de curs.\n\nVictima a refuzat la acel moment să fie transportată la spital pentru îngrijiri medicale. Cercetările au continuat sub supravegherea Parchetului de pe lângă Judecătoria Turnu Măgurele”, a transmis IPJ Teleorman.",
  "metadata": {
    "original_file": "Liber_In_Teleorman_0264.html"
  }
}