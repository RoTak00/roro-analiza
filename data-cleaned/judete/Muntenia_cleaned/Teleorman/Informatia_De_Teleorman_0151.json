{
  "title": "Liviu Dumitraşcu, numit Prefect al judeţului Teleorman pentru a treia oară! Nelu Ionel Oprea va rămâne subprefect",
  "content": "UPDATE! Contrar unor informaţii vehiculate în spaţiul public, în sensul că Nelu Ionel Oprea va rămâne subprefect al judeţului Teleorman, Guvernul a decis înlocuirea acestuia, dar fără să numească o altă persoană în funcţia respectivă.\n\nExecutivul condus de Ludovic Orban a aprobat ieri, aproape de miezul nopţii, numirea lui Liviu Dumitraşcu în funcţia de Prefect al judeţului Teleorman. Hotărârea va fi publicată astăzi în Monitorul Oficial, iar, conform unor surse, vineri va avea loc ceremonia de învestire.\n\nLiviu Dumitraşcu a mai fost Prefect al judeţului, în perioada iunie 2013- martie 2014. Ulterior, a fost numit director executiv adjunct în cadrul AJOFM Teleorman, iar în octombrie 2016, timp de 8 zile, a deţinut funcţia de subprefect. Din octombrie şi până în martie 2017, acesta a fost desemnat, din nou, Prefect al judeţului Teleorman.\n\nCel mai probabil, actualul subprefect Nelu Ionel Oprea îşi va păstra funcţia, acesta fiind cunoscut ca un personaj ce a stat departe de jocurile politice şi care şi-a făcut treaba în cel mai profesionist mod cu putinţă.",
  "metadata": {
    "original_file": "Informatia_De_Teleorman_0151.html"
  }
}