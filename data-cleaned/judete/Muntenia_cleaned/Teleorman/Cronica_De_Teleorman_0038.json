{
  "title": "Daniel Constantin: „PNL își asumă să recâștige viitorul Teleormanului” | Cronica de Teleorman / Ştiri din Teleorman şi nu numai",
  "content": "Daniel Constantin, președintele PNL Teleorman și candidat la alegerile parlamentare, face o radiografie scurtă despre viitorul județului Teleorman: îmbătrânirea populației și exodul tinerilor în alte județe . \n\n \n\n În contextul provocărilor demografice și economice cu care se confruntă județul Teleorman, președintele PNL Teleorman, Daniel Constantin, a evidențiat într-o postare recentă pe rețelele de socializare situația îngrijorătoare a județului: îmbătrânirea accelerată a populației și pierderea continuă a tinerilor care aleg să-și caute viitorul în alte părți ale țării sau în străinătate.\n\nConform unei analize publicate de Hotnews, Teleormanul este județul cu cea mai îmbătrânită populație din România, iar vârsta medie a locuitorilor a crescut la 46,4 ani în 2023, semnificativ mai mare decât media națională de 42,3 ani. De asemenea, județul ocupă al doilea loc la nivel național în topul celor care pierd populație, cu o scădere de 15,9% în ultimii 10 ani.\n\nDaniel Constantin a subliniat că aceasta nu este doar o problemă de statistică, ci o realitate dureroasă pe care o simt locuitorii județului, în special vârstnicii care își văd nepoții doar de câteva ori pe an. „Aceasta este cea mai mare problemă a Teleormanului, faptul că viitorul nostru este pus sub semnul întrebării”, a declarat liderul PNL Teleorman.\n\nDaniel Constantin a criticat lipsa de viziune a actualilor politicieni locali și a subliniat că, pentru a avea un viitor în Teleorman, este esențial să se creeze locuri de muncă bine plătite și să se dezvolte infrastructura care să îi facă pe tineri să ia în considerare rămânerea în județ.\n\n„Politicienii locali care tac și nu fac sunt în fapt hoți de viitor. Ei condamnă județul. Noi, la PNL, vrem să scoatem în evidență ceea ce-i doare pe oameni și să venim cu soluții reale”, a continuat Daniel Constantin, accentuând că PNL va aborda cu profesionalism aceste subiecte cheie în campania electorală și în viitoarele dezbateri parlamentare.\n\nPNL Teleorman va propune în campania electorală soluții concrete pentru combaterea declinului demografic și revitalizarea economică a județului. Printre acestea se numără atragerea de investiții, dezvoltarea infrastructurii și crearea de oportunități de angajare pentru tineri.\n\n„Vom discuta despre subiectele cheie ale județului și le vom duce cu profesionalism în Parlamentul României. Echipa PNL știe cum putem recâștiga viitorul Teleormanului”, a concluzionat Daniel Constantin.",
  "metadata": {
    "original_file": "Cronica_De_Teleorman_0038.html"
  }
}