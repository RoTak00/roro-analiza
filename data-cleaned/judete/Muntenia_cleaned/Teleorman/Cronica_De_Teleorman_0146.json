{
  "title": "Liberalul Dan Popescu s-a înscris în PSD | Cronica de Teleorman / Ştiri din Teleorman şi nu numai",
  "content": "În prag de alegeri locale, PNL Teleorman a pierdut un membru cu vechime în partid. Dan Popescu, liberal cu state vechi, care a deținut mai multe funcții politice de-a lungul vremii, inclusiv pe cea de secretar general al organizației județene, a ales să se înscrie în PSD și să facă parte din echipa lui Adrian Gâdea. \n\n \n\n Potrivit spuselor sale, decizia a fost luată după ce noua conducere a PNL Teleorman l-a tras pe linie moartă, după 34 de ani de activitate politică în partid.\n\nDan Popescu: Nu am migrat, nu am trădat, nu am făcut nimic. Am fost dat la o parte de conducerea care a venit parașutată de la București, venetici de nu știu pe unde. Asta a fost părerea lor, că nu sunt bun, după 34 de ani”.\n\nContactat de Cronica de Teleorman , fostul liberal a confirmat înscrierea în PSD și a declarat că nu a cerut și nu i s-a oferit vreo funcție politică, după semnarea adeziunii. \n\n „Alegerea pe care am făcut-o cu PSD, am făcut o alegere bună, pentru că am văzut în județ cea mai determinată, cea mai hotărâtă, cea mai serioasă echipă, în frunte cu președintele, domnul Adrian Gâdea, Nu îl cunosc de ieri, de azi, ne-am văzut alaltăieri și am zgâriat la ușă să-i spun domnule, mă primești și pe mine? Ne cunoaștem demult, a fost o decizie la care am cântărit mult”, a declarat Dan Popescu.",
  "metadata": {
    "original_file": "Cronica_De_Teleorman_0146.html"
  }
}