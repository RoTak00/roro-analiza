{
  "title": "Incendiu puternic, în comuna Vârtoape. Un scurtcircuit la instalaţia unei maşini a produs pagube de 250 de milioane de lei vechi",
  "content": "Pompierii militari au fost solicitați să intervină pentru stingerea unui incendiu izbucnit la locuința unei persoane din localitatea Vârtoapele de Sus, apelantul precizând că flăcările se propagaseră și la un garaj din apropiere. Cei 11 pompieri militari roșioreni, ajunși rapid la locul evenimentului cu două autospeciale de lucru cu apă și spumă, au constatat faptul că incendiul izbucnise inițial la nivelul garajului, unde se afla un autoturism, propagându-se apoi la bucătăria locuinței și la două anexe gospodărești, cu pericolul distrugerii în totalitate a acestor construcții.\n\nCu toate că intervenția a fost îngreunată de cantitatea mare de materiale ușor combustibile și a fumului dens rezultat din arderea acestora, cele două echipaje au reușit să localizeze focul în limitele găsite, salvând în cea mai mare parte casa de locuit și mai multe bunuri de uz gospodăresc, valoarea acestora ridicându-se la peste 40000 de lei.\n\nPagubele, reprezentând garajul, un autoturism Dacia Logan, o magazie în care se aflau cca. 7 t de lemne de foc, un adăpost de animale, bucătăria locuinței și mobilierul aferent, au fost estimate la suma de 25.000 de lei.\n\nDin primele cercetări efectuate pentru stabilirea cauzei probabile de incendiu, a reieșit că evenimentul a fost generat de un scurtcircuit produs la instalația electrică a mașinii. Din fericire, la această intervenție nu s-au înregistrat victime.",
  "metadata": {
    "original_file": "Informatia_De_Teleorman_0115.html"
  }
}