{
  "title": "Prezență masivă la vot în județele „roșii” – Teleorman și Olt, pe primele locuri în țară",
  "content": "România votează la alegerile prezidențiale. Până la ora 11.00, județele Teleorman și Olt au înregistrat o prezență impresionantă la vot, confirmând profilul lor tradițional de bastioane ale Partidului Social Democrat (PSD). Două comune din județul Olt ocupă primele locuri la nivel național în privința procentului de cetățeni care și-au exprimat opțiunile electorale, urmate îndeaproape de comune din Teleorman, Mehedinți și Dolj – județe recunoscute pentru influența puternică a PSD.\n\nPotrivit datelor centralizate până la acest moment, alegătorii din Teleorman au depășit media națională a prezenței la urne. În multe cazuri, mobilizarea alegătorilor din mediul rural a fost determinantă pentru aceste rezultate. Teleorman a raportat o prezență de 13,76% la ora 11.00, ceea ce înseamnă peste 39.000 de votanți. Dintre aceștia, aproximativ 70% provin din mediul rural.\n\nAlegătorii își pot exercita dreptul constituțional până la ora 21:00, dar cei care vor fi prezenți în incinta secțiilor de votare sau la coadă în afara sediilor la această oră vor putea vota până cel târziu la ora 23:59.",
  "metadata": {
    "original_file": "Liber_In_Teleorman_0043.html"
  }
}