{
  "title": "Iluminat stradal modern în zona de centru a orașului Zimnicea | Cronica de Teleorman / Ştiri din Teleorman şi nu numai",
  "content": "Proiectul “Creșterea eficienței energetice a infrastructurii de iluminat public – zona centrală, oraș Zimnicea”, începe să prindă contur, după semnarea contractului de lucrări. \n\n Obiectivul este finanțat în cea mai mare parte de Administrația Fondului pentru Mediu (AFM), valoarea totală a investiției fiind de 2.884.441 lei, sumă care acoperă 80 % din valoarea cheltuielilor eligibile pentru realizarea proiectului. \n\n \n\n Potrivit primarul orașului Zimnicea, Petre Pârvu, după finalizarea lucrărilor iluminatul public din zona centrală va fi modernizat prin înlocuirea aparatelor de iluminat existente cu aparate de iluminat de tip LED cu o durată de viață lungă (cca. 100.000 ore de funcționare) si completarea cu aparate de iluminat cu tehnologie LED pe stâlpii existenți, dar care nu au lămpi, folosind infrastructura existentă. De asemenea, va fi implementat un sistem de telegestiune, care va permite reglarea fluxului luminos la nivelul întregului obiectiv de investiții. \n\n “Un iluminat modern va optimiza consumul energetic”, spune edilului de la Dunăre. \n\n Potrivit spuselor sale, scopul proiectului este utilizarea rațională a energiei electrice, recuperarea costului investițiilor într-o perioadă cât mai redusă, dar și reducerea cheltuielilor anuale de exploatare a instalațiilor electrice de iluminat. \n\n Primarul Petre Pârvu spune că primăria a depus la finanțare un proiect asemănător și pentru zonele periferice ale orașului.",
  "metadata": {
    "original_file": "Cronica_De_Teleorman_0229.html"
  }
}