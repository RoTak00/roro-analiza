{
  "title": "Tineri din Brânceni, acuzaţi de agresiune fizică şi tentativă de furt. Aceştia au snopit în bătaie doi cetăţenii, după ce au fost prinşi la furat",
  "content": "Joi seara, în jurul orei 21:49, polițiștii din cadrul Secției nr. 1 Poliție Rurală Alexandria au fost sesizați prin apel la numărul unic de urgență 112 cu privire la un conflict care a avut loc pe raza comunei Brânceni, conflict în urma căruia două persoane au fost agresate fizic.\n\nÎn urma verificărilor efectuate polițiștii au stabilit că patru persoane ar fi pătruns în curtea locuinței unui bărbat în vârstă de 71 de ani din comuna Brânceni cu intenția de a sustrage bunuri, moment în care au fost surprinse de către proprietar și au fugit, părăsind curtea locuinţei acestuia.\n\nDe asemenea, persoanele respective au fost văzute de către doi vecini ai bărbatului, care, încercând să le oprească, au fost loviți de către acestea. Până la acest moment, polițiștii au identificat și audiat 3 dintre presupușii făptuitori, tineri cu vârste cuprinse între 15 și 19 ani, toți din comuna Brânceni, urmând să fie audiată și cea de-a patra persoană.\n\nCercetările sunt continuate sub aspectul săvărșirii infracțiunilor de tentativă la furt și lovire sau alte violențe, urmând ca la definitivarea acestora să fie propusă soluție prin Parchetul de pe lângă Judecătoria Alexandria.",
  "metadata": {
    "original_file": "Informatia_De_Teleorman_0163.html"
  }
}