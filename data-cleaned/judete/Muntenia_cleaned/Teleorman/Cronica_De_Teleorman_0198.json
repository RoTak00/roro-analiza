{
  "title": "Accident mortal în comuna Troianul! Bărbat de 66 de ani, ucis de o autocisternă | Cronica de Teleorman / Ştiri din Teleorman şi nu numai",
  "content": "Un bărbat de 66 de ani, din comuna Troianul, care mergea pe lângă bicicletă, a fost accidentat mortal, miercuri seara, de o autocisternă al cărei şofer nu s-a asigurat la plecarea de pe loc, informează IPJ Teleorman.\n\n“La data de 1 noiembrie a.c., în jurul orei 17:00, Poliția Municipiului Roșiori de Vede a fost sesizată prin apel la numărul unic de urgență 112 despre producerea unui accident de circulație în comuna Troianul. \n\n Cercetările preliminare indică ipoteza că, în timp ce un bărbat de 55 de ani, din municipiul Craiova, județul Dolj, conducea o autocisternă pe raza localității Troianul, nu s-ar fi asigurat la plecarea de pe loc, moment în care l-ar fi accidentat pe un bărbat de 66 de ani, din localitate. \n\n Bărbatul s-ar fi deplasat pe lângă o bicicletă și în acel moment s-ar fi dezechilibrat, căzând în fața autocisternei puse în mișcare. \n\n În urma evenimentului rutier a rezultat decesul bărbatului în vârstă de 66 de ani”, potrivit IPJ Teleorman.\n\nConducătorul auto a fost testat cu aparatul etilotest, rezultatul evidențiind faptul că nu se afla sub influența alcoolului la momentul producerii accidentului.\n\nÎn cauză a fost întocmit dosar penal sub aspectul săvârșirii infracțiunii de ucidere din culpă, cercetările fiind continuate sub supravegherea Parchetului de pe lângă Judecătoria Roșiori de Vede, în vederea stabilirii cu exactitate a cauzelor și circumstanțelor producerii evenimentului rutier.",
  "metadata": {
    "original_file": "Cronica_De_Teleorman_0198.html"
  }
}