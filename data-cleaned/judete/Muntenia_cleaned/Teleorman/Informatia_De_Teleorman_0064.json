{
  "title": "CORONAVIRUS! Autoritățile județene, în alertă! 2.454 de teleormăneni, izolați la domiciliu. Prefectul, domnul Dumitrașcu, are doar întâlniri...",
  "content": "Autoritățile din județul Teleorman sunt în alerta după ce numărul persoanelor izolate la domiciliu s-a triplat, în numai 24 de ore, ajungând la aproape 2.500. În lipsa unor măsuri eficiente, care să limiteze dezastrul, prefectul județului, domnul Liviu Dumitrașcu, ne liniștește! Are întâlniri regulate! Cu factorii de decizie. Și cam atât.\n\nConform ultimei informări, pentru limitarea şi prevenirea răspândirii infecţiilor cu noul coronavirus, Direcția de Sănătate Publică Teleorman monitorizează în prezent 2.454 de persoane aflate în izolare la domiciliu și supraveghere epidemiologică pasivă!!! La nivelul județului Teleorman, se mai arată în document, 15 persoane se află în carantină instituționalizată.\n\nAstăzi, 24.03.2020, primele șapte persoane carantinate, în centrele din județ, au încheiat perioada de 14 zile și au fost transportate la domiciliu. În prezent, două persoane sunt internate la Spitalul Municipal Turnu Măgurele în zona de sub izolare .\n\n„Prefectul județului Teleorman, domnul Liviu Dumitrașcu, a avut o întâlnire luni, 23 martie a.c., cu reprezentanții autorităților cu responsabilități în gestionarea situației generate de răspândirea infecţiilor cu noul coronavirus în care au fost stabilite noi direcții de acțiune”, se mai specifică în document.",
  "metadata": {
    "original_file": "Informatia_De_Teleorman_0064.html"
  }
}