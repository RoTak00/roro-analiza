{
  "title": "Incendiu la o vilă din Roşiorii de Vede. Pompierii spun că focul a fost pus intenţionat. Poliţiştii au preluat cazul",
  "content": "Azi-noapte, la ora 01.46, pe numărul unic pentru apeluri de urgență 112, pompierii militari au fost anunțați de manifestarea unui incendiu la o locuință P+1, în municipiul Roșiorii de Vede, în zona Liceului „Mihai Eminescu”.\n\nPentru localizarea și lichidarea flăcărilor, care se manifestau la nivelul mansardei și acoperișului pe o suprafață de aproximativ 200 mp, au intervenit 17 pompieri cu trei autospeciale de lucru cu apă și spumă, o autospecială de intervenție și salvare de la înălțime, o autospecială de descarcerare și o ambulanță SMURD.\n\nDupă aproape două ore de luptă cu focul, pompierii militari roșioreni au reușit stingă toate focarele și să salveze bunuri materiale apreciate la peste 300000 de lei, reprezentând parterul casei de locuit, cu o suprafață de cca. 350 mp și mai multe bunuri materiale de uz gospodăresc.\n\nDin primele cercetări efectuate la fața locului pentru stabilirea cauzei probabile de incendiu, a reieșit faptul că focul a fost pus intenționat de către o persoană necunoscută, motiv pentru care acest caz a fost preluat de către poliție pentru cercetări.\n\nPe timpul acestei intervenții, nu s-au înregistrat victime omenești.",
  "metadata": {
    "original_file": "Informatia_De_Teleorman_0192.html"
  }
}