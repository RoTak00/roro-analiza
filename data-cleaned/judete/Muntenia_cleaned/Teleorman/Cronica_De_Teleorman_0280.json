{
  "title": "Percheziții la traficanți de droguri din Teleorman. Polițiștii au găsit zeci de kilograme de canabis, dar și cocaină | Cronica de Teleorman / Ştiri din Teleorman şi nu numai",
  "content": "Patru persoane au fost arestate preventiv după ce poliţiştii din Teleorman au efectuat 11 percheziţii la persoane care introduceau în ţară canabis şi cocaină şi apoi le comercializau.\n\n„În baza datelor şi informaţiilor obţinute, poliţiştii din cadrul Serviciului de Combatere a Criminalităţii Organizate Teleorman, în colaborare cu un procuror din cadrul DIICOT – Biroul Teritorial Teleorman, s-au sesizat din oficiu cu privire la faptul că mai multe persoane introduceau în ţară canabis şi cocaină, apoi le comercializau”, precizează Inspectoratul de Poliție Teleorman.\n\nLa percheziţii au fost găsite cantități mari de droguri şi bani.\n\n„La data de 12.04.2023 au fost organizate şi executate un număr de 11 percheziţii domiciliare pe raza a două localităţi din judeţul Ilfov şi trei localităţi din judeţul Teleorman la domiciliile traficanţilor, ocazie cu care au fost identificate şi ridicate în vederea cercetărilor următoarele: aproximativ 20 kg de canabis, aproximativ 1.000 grame cocaină, trei mini-cântare, 37 recipiente improvizate pentru fumat cocaină, 15 telefoane mobile, trei ţigarete confecţionate artizanal, 25.800 lei; 1935 euro, 20 lire sterline”, a transmis IPJ Teleorman.",
  "metadata": {
    "original_file": "Cronica_De_Teleorman_0280.html"
  }
}