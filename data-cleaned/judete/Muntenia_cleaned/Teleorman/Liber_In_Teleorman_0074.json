{
  "title": "Acțiunea JUPITER, în Teleorman: Percheziții pentru nerespectarea regimului armelor și al munițiilor",
  "content": "În cadrul acțiunii JUPITER, sub coordonarea Parchetului de pe lângă Înalta Curte de Casație și Justiție și Inspectoratului General al Poliției Române, la data de 25 octombrie a.c., polițiștii din cadrul Serviciului Arme, Explozivi și Substanțe Periculoase, împreună cu polițiști din cadrul Biroului de Investigații Criminale, polițiști din cadrul Secției 4 Poliție rurală Roșiori de Vede, sub supravegherea procurorilor din cadrul Parchetelor de pe lângă Judecătoriile Alexandria și Roșiori de Vede, au pus în executare două mandate de percheziție domiciliară.\n\nActivitățile au avut loc în municipiul Alexandria și comuna Crângeni, la persoane cercetate pentru comiterea infracțiunii de nerespectarea regimului armelor și al munițiilor.\n\nÎn urma perchezițiilor, a fost descoperită o armă neletală, supusă autorizării, cu destinația tir sportiv (pușcă cu aer comprimat, cal. 4.5 mm), cumpărată din Spania și introdusă în România fără a fi declarată la vamă. Totodată, au fost descoperite și produse de vânat.\n\nPolițiștii din cadrul Serviciului Arme, Explozivi și Substanțe Periculoase Teleorman au extins urmărirea penală și pentru săvârșirea infracțiunilor de contrabandă calificată și braconaj.\n\nÎn sprijinul polițiștilor, la activități au fost angrenați jandarmi din cadrul Inspectoratului de Jandarmi Județean Teleorman.\n\nActivitățile se desfășoară în contextul măsurilor luate la nivelul Poliției Române, pentru combaterea infracționalității de orice fel, a transmis IPJ Teleorman.",
  "metadata": {
    "original_file": "Liber_In_Teleorman_0074.html"
  }
}