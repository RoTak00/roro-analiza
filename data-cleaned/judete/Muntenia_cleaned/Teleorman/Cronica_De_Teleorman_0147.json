{
  "title": "Adrian Gâdea, președintele Consiliului Județean Teleorman, și-a depus candidatura pentru un nou mandat | Cronica de Teleorman / Ştiri din Teleorman şi nu numai",
  "content": "Adrian Gâdea, președintele Consiliului Județean Teleorman și-a depus, vineri, candidatura pentru alegerile locale din 9 iunie 2024, la sediul Biroului Electoral de Circumscripție Județeană Nr. 36 Teleorman. De asemenea, a fost depusă și lista de candidați din partea organizației PSD Teleorman, pentru funcția de consilier județean.\n\n„Mi-am depus candidatura pentru funcția de președinte al Consiliului Județean Teleorman cu multă încredere și speranță și îi asigur pe teleormăneni că au de ce să aibă încredere în mine și în colegii mei. \n\n Împreună am demonstrat că putem face lucruri frumoase pentru acest județ și dovada cea mai bună o reprezintă investițiile, fie că ne referim la cele finalizate, fie că ne referim la cele care sunt în implementare. \n\n Am capacitatea și experiența necesare pentru ca, împreună cu colegii mei care vor reprezinta Partidul Social Democrat în consiliul județean, împreună cu colegii mei primari, împreună cu colegii mei consilieri locali, să continuăm procesul de dezvoltare la nivelul județului Teleorman, să atragem și alte fonduri europene sau fonduri guvernamentale, care să genereze, în continuare, investiții, care să schimbe în bine viața cetățenilor din acest județ.” a declarat Adrian Gâdea, după depunerea dosarelor de candidatură.",
  "metadata": {
    "original_file": "Cronica_De_Teleorman_0147.html"
  }
}