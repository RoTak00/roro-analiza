{
  "title": "Minor de 14 ani, prins în timp ce conducea un autoturism pe drumurile publice. Tatăl copilului era pe locul din dreapta",
  "content": "Surpriză pentru polițiștii din Nanov, în timpul unei acțiuni de rutină, desfășurată la finele săptămânii. După ce „au tras pe dreapta” mai multe autoturisme, nu mică le-a fost mirarea să constate că la volanul unei mașini se află un băiat de 14 ani, din municipiul Bucureşti.\n\nPotrivit IPJ Teleorman, autoturismul a fost oprit în trafic pe raza comunei Furculeşti, iar cu ocazia verificărilor efectuate, s-a stabilit ca era condus de un minor în vârstă de 14 ani din Capitală, care nu poseda permis de conducere pentru nici o categorie, autoturism ce îi fusese încredințat de către tatăl său, un bărbat în vârstă de 50 ani, care se afla pe scaunul din dreapta față.\n\nÎn cauză s-a întocmit dosar penal pentru săvârșirea infracțiunilor de: „conducerea unui vehicul de către o persoană care nu deține permis de conducere’’ și ,,încredințarea unui vehicul unei persoane care nu deține permis de conducere’’ , urmând a se propune soluție prin Parchet.",
  "metadata": {
    "original_file": "Informatia_De_Teleorman_0237.html"
  }
}