{
  "title": "Accident mortal de muncă. Un angajat în construcţii a decedat, strivit de o placă din beton",
  "content": "Un bărbat de 45 de ani, angajat al unei societăţi de construcţii din Alexandria, a murit în această dimineaţă, strivit de o placă din beton. Omul şi alţi salariaţi executau lucrări de demolare la o casă din satul Ulmeni, moment în care tavanul s-a desprins şi a căzut peste el.\n\nPotrivit ISU Teleorman, la sosirea pompierilor militari, victima a fost găsită sub o placă de beton, inconștientă, în stop cardiorespirator. Pompierii au extras rapid persoana rănită și au predat-o echipajelor medicale. Imediat, au început manevrele de resuscitare. Din nefericire, acestea nu au avut niciun rezultat, bărbatul fiind declarat decedat.\n\nÎn cauză, poliţiştii au deschis un dosar penal. Şi Inspectoratul Teritorial de Muncă Teleorman efectuează cercetări pentru a stabili împrejurările şi cauzele accidentului mortal.",
  "metadata": {
    "original_file": "Informatia_De_Teleorman_0297.html"
  }
}