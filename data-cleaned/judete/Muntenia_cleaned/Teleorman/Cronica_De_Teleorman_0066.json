{
  "title": "Accident grav în comuna Frumoasa. Un tânăr de 27 de ani a decedat | Cronica de Teleorman / Ştiri din Teleorman şi nu numai",
  "content": "Un accident rutier grav, soldat cu decesul unui tânăr de 27 de ani, din localitate, s-a produs, miercuri dimineață, în jurul orei 05:15. Polițiștii din cadrul Poliției orașului Zimnicea au fost sesizați prin apel la numărul unic pentru apeluri de urgență 112, despre producerea unui accident de circulație, soldat cu victime omenești, în comuna Frumoasa.\n\n„Din primele cercetări efectuate la fața locului s-a stabilit faptul că, în timp ce un tânăr în vârstă de 25 de ani, din comuna Frumoasa, conducea un autoturism pe DC 5, pe fondul altor preocupări care i-au distras atenția, ar fi pierdut controlul asupra direcției de mers și ar fi ieșit în afara părții carosabile, lovind un cap de pod. \n\n În urma evenimentului rutier a rezultat rănirea ușoară a conducătorului auto și decesul pasagerului din dreapta, tânăr în vârstă de 27 de ani, din comuna Frumoasa. \n\n Șoferul a fost transportat la o unitate medicală pentru acordarea de îngrijiri de specialitate”, a transmis IPJ Teleorman.\n\nÎn cauză a fost întocmit dosar penal sub aspectul săvârșirii infracțiunilor de ucidere din culpă și vătămare corporală din culpă, cercetările fiind continuate sub coordonarea Parchetului de pe lângă Judecătoria Zimnicea.",
  "metadata": {
    "original_file": "Cronica_De_Teleorman_0066.html"
  }
}