{
  "title": "Orașul Videle are primar nou. Cornel Gogan a fost învestit în funcție, în prezența președintelui PNL, Nicolae Ciucă | Cronica de Teleorman / Ştiri din Teleorman şi nu numai",
  "content": "Ceremonia de învestire a noului primar al orașului Videle, Cornel Gogan, alături de consiliul local, a avut loc, sâmbătă, 19 octombrie, în sala mare a Primăriei Orașului Videle. La eveniment a participat și Nicolae Ciucă, președintele PNL, care a susținut un discurs în cadrul ceremoniei. Printre participanți s-au mai aflat europarlamentarul Dan Motreanu, deputații Daniel Constantin, Costel Barbu și Mugur Cazanciuc, precum și prefectul județului, Valentina-Veronica Mitran-Piticu și Adrian Florescu, vicepreședinte al Consiliului Județean Teleorman. \n\n \n\n După depunerea jurămintelor de către consilierii locali prezenți, primarul învestit a ales să depună jurământul în fața alegătorilor care i-au acordat încrederea pentru următorii patru ani.\n\nPreşedintele PNL, Nicolae Ciucă, s-a foslosit de prilej ca să transmită un mesaj către PSD: „Sudul ţării nu trebuie să rămână roşu, adică al PSD”. Drept urmare, a solicitat primarului și consilierilor locali care vor prelua conducerea administrației publice locale să fie „un model de schimbare din roşu în albastru a întregului judeţ Teleorman” și că mandatul câștigat de Cornel Gogan la alegerile locale din vară, este dovada că oamenii vor schimbare. \n\n „Este o schimbare pe care oamenii au decis-o atunci când v-au votat. Eu sunt convins că sudul ţării nu trebuie să rămână roşu, adică să rămână al PSD-ului”, a mai spus Nicolae Ciucă.",
  "metadata": {
    "original_file": "Cronica_De_Teleorman_0044.html"
  }
}