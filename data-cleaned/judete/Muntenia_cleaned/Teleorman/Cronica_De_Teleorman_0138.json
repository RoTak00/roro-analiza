{
  "title": "Aproape 10 milioane de țigarete nedeclarate la controlul de frontieră, descoperite la P.T.F. Turnu Măgurele (Video) | Cronica de Teleorman / Ştiri din Teleorman şi nu numai",
  "content": "Poliţiştii de frontieră din cadrul Punctului de Trecere a Frontierei Turnu Măgurele au descoperit, marți, în remorca unui ansamblu rutier condus de un cetățean bulgar, 9.900.000 de ţigarete, fără marcaje fiscale. Marfa, în valoare de peste 13,6 milioane de lei, a fost confiscată, iar în acest caz se fac cercetări pentru contrabandă.\n\n„În data de 12.05.2024, în jurul orei 11.30, în Punctul de Trecere a Frontierei Turnu Măgurele, s-a prezentat pentru efectuarea controlului de frontieră, pe sensul de intrare în ţară, un cetăţean bulgar în vârstă de 65 ani, conducând un ansamblu rutier înmatriculat în Bulgaria. \n\n Acționând în baza analizei de risc, polițiștii de frontieră au procedat la efectuarea unui control amănunțit asupra mijlocului de transport. Astfel, lucrătorii noștri au descoperit, în remorca ansamblului rutier, o cantitate impresionantă de țigarete nedeclarate și fără timbru fiscal. \n\n Camionul și bunurile descoperite au fost duse la sediul Biroului Vamal Slatina, județul Olt, iar în urma inventarierii a rezultat cantitatea totală de 9.900.000 de țigarete (495.000 de pachete), estimate la o valoare de 13.612.500 lei. \n\n Șoferul mijlocului de transport a declarat faptul că este angajatul firmei de transport și nu are cunoștință despre existența țigaretelor. \n\n Țigaretele au fost ridicate în vederea confiscării de către lucrătorii vamali, ansamblul rutier a fost indisponibilizat la sediul Serviciului Teritorial al Poliției de Frontieră Teleorman, iar în cauză polițiștii de frontieră efectuează cercetării sub aspectul săvârșirii infracțiunii de contrabandă”, a transmis Poliția de Frontieră",
  "metadata": {
    "original_file": "Cronica_De_Teleorman_0138.html"
  }
}