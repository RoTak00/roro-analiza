{
  "title": "Accident grav pe DJ 701. A fost solicitat elicopterul SMURD/ Galerie Foto | Cronica de Teleorman / Ştiri din Teleorman şi nu numai",
  "content": "Update, ora 18.00: \n\n Din păcate, manevrele de resuscitare nu au avut niciun rezultat pentru trei dintre cele patru persoane, doi bărbați și o femeie, cu vârste cuprinse între 57 și 63 de ani, care au fost declarate decedate de către echipajele medicale. \n\n Cea de a patra victimă, un minor, de aproximativ 16 ani, în stare comatoasă, a fost preluat de elicopterul SMURD și transportat la Spitalul „Grigore Alexandrescu” din municipiul București , potrivit ISU Teleorman. \n\n „Menționăm că toate persoanele au fost găsite încarcerate de salvatori, ele fiind eliberate din caroseria deformată a mașinii cu ajutorul echipamentelor de descarcerare din dotarea autospecialelor. \n\n După asigurarea măsurilor de prevenire și stingere a incendiilor, cazul a rămas în atenția autorităților competente pentru cercetări”, a transmis ISU Teleorman\n\nȘtirea inițială: \n\n Un accident rutier grav s-a petrecut, vineri după amiază, în jurul orei 16.00, pe DJ 701, între Ciolănești și Tătărăștii de Jos. La fața locului au intervenit pompierii ISU Teleorman cu o descarcerare, un SMURD și trei echipaje SAJ Teleorman. În accident a fost implicat un autoturism și se presupune că sunt 4 victime, fapt pentru care s-a solicitat elicopterul SMURD și o autospecială de descarcerare din cadrul Detașamentului Roșiori de Vede.",
  "metadata": {
    "original_file": "Cronica_De_Teleorman_0102.html"
  }
}