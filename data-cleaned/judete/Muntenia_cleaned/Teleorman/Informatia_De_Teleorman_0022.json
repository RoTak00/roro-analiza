{
  "title": "Amenzi RECORD, în Teleorman! Două miliarde de lei vechi, valoarea sancțiunilor aplicate de polițiști",
  "content": "La nivelul județului, conform raportării Centrului Județean de Coordonare și Conducere a Intervenției Teleorman (CJCCI), în cele trei centre de carantină aflate în funcțiune erau cazate, la ora 14:00, 94 de persoane. În ceea ce privește persoanele autoizolate la domiciliu, acestea sunt în număr de 334.\n\nÎn ultimele 24 de ore, polițiștii din cadrul Inspectoratului de Poliție Județean Teleorman au continuat să acționeze integrat, în echipaje mixte, împreună cu jandarmi, militari M.A.P.N. și polițiști locali pentru impunerea normelor legale, instituite pe perioada stării de urgență. Efectivele au fost angrenate în misiuni de menținere a ordinii publice în zona locurilor de carantină, pentru depistarea persoanelor care se sustrag măsurilor de izolare sau carantină și pentru respectarea restricțiilor de circulație impuse.\n\nAstfel, în cursul zilei de astăzi, 22 aprilie, 183 de polițiști, 68 de jandarmi, 12 militari și 41 de polițiști locali au verificat modul de respectare a prevederilor ordonanțelor militare, precum și OUG 1/1999, fiind verificate 296 de persoane aflate în izolare, precum și alte peste 700 din perspectiva respectării interdicțiilor impuse. În contextul prezentat, au fost verificate în trafic peste 300 de autoturisme.\n\nPentru abaterile constatate au fost aplicate 86 de sancțiuni contravenționale persoanelor fizice, valoarea sancțiunilor depășind 200.000 de lei, 76 dintre acestea sancționând nerespectarea prevederilor OM nr. 3/2020.\n\nReamintim că dispozitivul de ordine și siguranță publică acționează pentru prevenirea și limitarea răspândirii noului coronavirus, dar și pentru a preveni și combate ilegalitățile de orice fel.",
  "metadata": {
    "original_file": "Informatia_De_Teleorman_0022.html"
  }
}