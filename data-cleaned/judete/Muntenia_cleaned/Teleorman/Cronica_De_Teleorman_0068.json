{
  "title": "Instituția Prefectului județul Teleorman: Modificări legislative privind obținerea permisului de conducere | Cronica de Teleorman / Ştiri din Teleorman şi nu numai",
  "content": "Începând cu data de 23 septembrie 2024, au intrat în vigoare modificările aduse articolului 24 alin.(1) din Ordonanța de Urgență nr. 195/2002 privind circulația pe drumurile publice, prin Legea nr. 48/13.03.2024.\n\nConform noilor reglementări, candidații care doresc să obțină permisul de conducere pot susține proba teoretică de verificare a cunoștințelor la orice autoritate competentă de pe teritoriul României, cu respectarea condițiilor de vârstă prevăzute de lege.\n\nProba practică pentru obținerea permisului de conducere și eliberarea acestuia va fi realizat de autoritatea competentă în funcție de domiciliul sau reședința solicitanților, în conformitate cu prevederile art. 231 alin. (2).\n\nDe asemenea pentru persoanele care se află la studii în România de cel puțin 6 luni, proba practică va fi susținută în raza autorității competente unde aceștia au adresa de locuință.\n\nAceste modificări legislative au ca scop simplificarea accesului la obținerea permisului de conducere și adaptarea procesului de examinare în funcție de necesitățile solicitanților.",
  "metadata": {
    "original_file": "Cronica_De_Teleorman_0068.html"
  }
}