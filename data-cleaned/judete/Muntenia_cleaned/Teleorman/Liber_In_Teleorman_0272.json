{
  "title": "Bărbat, REȚINUT după ce a amenințat o femeie că-i publică pozele în ipostaze indecente",
  "content": "Polițiștii din cadrul Biroului Investigații Criminale Roșiori de Vede au dispus reținerea unui bărbat în vârstă de 23 de ani, din comuna Peretu, cercetat sub aspectul săvârșirii infracțiunii de șantaj.\n\nÎn ziua de 24 martie a.c., polițiștii au pus în aplicare un mandat de percheziție domiciliară, pe raza comunei Peretu, la locuința persoanei bănuite, în urma activităților fiind ridicate mai multe dispozitive cu spațiu de stocare, utile cauzei, totodată fiind dispusă măsura reținerii față de prezumtivul autor, bărbatul fiind introdus în Centrul de Reținere și Arestare Preventivă din cadrul Inspectoratului de Poliție Județean Teleorman.\n\nDin cercetări a reieșit că, în ziua de 7 martie a.c., bărbatul ar fi amenințat-o pe femeia de 33 de ani, din municipiul Roșiori de Vede, cu care conversa pe o rețea de socializare, cu publicarea unor fotografii în ipostaze indecente, dacă nu primește de la aceasta 500 de euro.\n\nCercetările sunt continuate în vederea documentării întregii activități infracționale, sub supravegherea Parchetului de pe lângă Judecătoria Roșiori de Vede, a anunțat IPJ Teleorman.",
  "metadata": {
    "original_file": "Liber_In_Teleorman_0272.html"
  }
}