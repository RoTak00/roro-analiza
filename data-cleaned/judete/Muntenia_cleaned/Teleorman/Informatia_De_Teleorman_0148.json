{
  "title": "Percheziţii în Alexandria. Două persoane care furau din autoturisme şi magazine, reţinute de poliţişti",
  "content": "Polițiștii din cadrul Poliției Municipiului Alexandria au reținut două persoane bănuite de comiterea mai multor furturi, prejudiciul de 8500 lei fiind recuperat în proporție de 70%.\n\nLa data de 15 decembrie a.c., polițiștii alexăndrineni au efectuat o percheziție la domiciliul unor persoane bănuite de comiterea mai multor infracțiuni de furt pe raza municipiului Alexandria, în perioada 05 – 14 decembrie 2019.\n\nCinci persoane au fost conduse la sediul poliției în vederea continuării cercetărilor, față de două dintre acestea fiind luată măsura reținerii. Conform probatoriului administrat, în perioada 05 – 14 decembrie a.c., acestea ar fi sustras mai multe bunuri din autoturisme și societăți comerciale de pe raza municipiului Alexandria.\n\nPersoanele au fost introduse în Centrul de Reținere și Arestare Preventivă din cadrul Inspectoratului de Poliție Județean Teleorman, urmând ca în cursul zilei de astăzi să fie prezentate Parchetului de pe lângă Judecătoria Alexandria.",
  "metadata": {
    "original_file": "Informatia_De_Teleorman_0148.html"
  }
}