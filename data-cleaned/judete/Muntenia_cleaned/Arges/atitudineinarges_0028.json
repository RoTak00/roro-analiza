{
  "title": "Reţinut pentru cămătărie, a vrut să se sinucidă!",
  "content": "Un bărbat în vârstă de 32 de ani din Curtea de Argeş a intrat intenţionat cu maşina într-un gard de beton dorind să-şi încheie socotelile cu viaţa după ce fusese reţinut pentru cămătărie, în urma percheziţiilor de săptămâna trecută. Disperat că rămăsese şi fără loc de muncă, tânărul conducea cu viteză mare un autoturism marca Solenza şi, la intrarea pe strada Regimentului, a forţat pedala de acceleraţie şi a intrat frontal în gardul de beton al unei case. Maşina s-a făcut zob şi a fost nevoie de intervenţia pompierilor pentru a-l descarcera. Echipajul SMURD sosit la faţa locului i-a acordat tânărului primul ajutor după care a fost transferat la Spitalul Municipal. \"Victima are numeroase contuzii, dar este conştientă, în stare stabilă şi urmează să-i fie efectuate controale amănunţite la mai multe secţii\", a declarat pentru ARGEŞ EXPRES medicul Emilia Luana Mihai. Cazul este în anchetă, iar poliţiştii încearcă acum să stabilească toate detaliile în ceea ce priveşte incidentul.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0028.html"
  }
}