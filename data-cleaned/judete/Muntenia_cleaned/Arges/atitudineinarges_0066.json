{
  "title": "Controale în toate spitalele din Argeş",
  "content": "Ministerul Sănătăţii a anunţat verificări în toate spitalele din ţară, timp de 3 săptămâni. Serviciile de specialitate din cadrul direcţiilor de sănătate publică vor efectua controale încrucişate în unităţile sanitare publice din toată ţara. Se verifică în primul rând condiţiile igienico-sanitare şi modul în care se efectuează operaţiunile de dezinfecţie. \"La Spitalul Municipal, controalele au început de luni, 12 martie. Toate unităţile sptaliceşti din judeţul Argeş sunt verificate de inspectorii de la DSP Bucureşti şi DSP Gorj. Nu ne facem probleme!\", ne-a spus managerul spitalului, Viorel Popescu. În acelaşi timp, inspectorii sanitari din judeţul nostru verifică spitalele din capitală. Astfel de controale încrucişate se desfăşoară în ultimii ani în fiecare primăvară, iar reprezentanţii DSP spun că sunt binevenite, asigurând o mai mare obiectivitate activităţii de control. \"Mici probleme s-au găsit la verificările periodice, dar nu deficienţe majore. Chiar dacă se ştie de control, cei din spitale nu pot remedia problemele de pe o zi pe alta. Aici nu este vorba de ce se şterge cu mopul, ci de aspecte mai importante\", a explicat directorul DSP Argeş, Sorina Honţaru. La finalul controalelor, raportul va fi transmis Ministerului Sănătăţii şi se va discuta pe baza concluziilor.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0066.html"
  }
}