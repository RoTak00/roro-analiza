{
  "title": "Cardurile educaționale pentru elevii dezavantajați vor fi încărcate din 18 noiembrie",
  "content": "Începând cu 18 noiembrie 2024, Ministerul Investițiilor și Proiectelor Europene (MIPE) va încărca fondurile pe cardurile educaționale destinate elevilor și preșcolarilor din medii dezavantajate. Aproximativ 650.000 de copii vor beneficia de aceste fonduri, oferite prin proiectul „Sprijin educațional pentru preșcolarii și elevii dezavantajați”, finanțat din Programul Incluziune și Demnitate Socială 2021-2027.\n\nSuma alocată este de 500 de lei per elev, iar cardurile pot fi utilizate pentru achiziționarea de materiale educaționale precum rechizite, articole de papetărie, ghiozdane, și articole vestimentare necesare frecventării școlii. Cardurile vor fi încărcate pentru beneficiarii din anul școlar anterior, iar pentru elevii care au devenit eligibili în acest an școlar, cardurile vor fi emise și distribuite în perioada următoare.\n\nCondițiile de eligibilitate pentru anul școlar 2024/2025 includ un venit lunar net de maxim 692 lei per membru de familie pentru preșcolari și maxim 1.850 lei pentru elevii din ciclurile primar și gimnazial.",
  "metadata": {
    "original_file": "argesexpres_0016.html"
  }
}