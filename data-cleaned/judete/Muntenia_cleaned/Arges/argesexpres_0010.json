{
  "title": "Teatrul de Vară din Domnești va fi modernizat",
  "content": "Încet, încet, cu muncă și ambiție, prin meritele unei echipe închegate, de oameni gospodari, comuna Domnești începe să semene mai mult a oraș decât a comună.\n\nAsta pentru că domnișanii încep să culeagă roadele ultimilor 4 ani bogați în proiecte și investiții care au făcut din această așezare una care-și merită titlul de comună europeană.\n\nCea mai recentă \"ispravă\" a primarului Doru Smădu este legată de modernizarea Teatrului de Vară.\n\nAstfel, joi, 31 octombrie 2024, șeful administrației publice locale, a semnat contractul pentru finanțarea proiectului \"Dotare teatru de vară comuna Domnești, județul Argeș\", în valoare de 49.873 euro.\n\nFinanțarea acestuia este 100% din fonduri europene prin Asociația GAL Făgărașul de Sud - Ținutul Posadelor și urmărește achiziționarea a 500 scaune, sisteme de securitate, corpuri de iluminat și dotări pentru scenă cu aparatură audio video modernă.\n\n\"Doresc să aduc mulțumiri pe acestă cale echipei mele din cadrul primăriei și de asemenea întregii echipe din cadrul Asociației GAL Făgărașul de Sud - Ținutul Posadelor pentru realizarea și implementarea acestui proiect\", a transmis edilul-șef Doru Smădu.",
  "metadata": {
    "original_file": "argesexpres_0010.html"
  }
}