{
  "title": "Coşmar administrativ la Tigveni",
  "content": "V-am informat anterior despre situaţia din comuna de la răscruce de drumuri de pe Valea Topologului: bugetul local pe anul în curs adoptat recent este mai slab cu destule miliarde lei vechi pentru a asigura finanţarea funcţionării numai până prin august sau septembrie. Primarul Doru Dumitru Slătineanu a spus că nu s-a mai confruntat cu asemenea situaţie în cei 14 ani de mandat. Totodată, a ţinut să facă nişte precizări vizavi de acuzaţiile că situaţia a fost generată de majorările salariale exagerate adoptate în vara trecută, care ar consuma mare parte din resursele disponibile, anulând practic dezvoltarea locală: \"La noi, majorările salariale ale angajaţilor din primărie s-au făcut în conformitate cu prevederile Legii salarizării unice. Vă garantez că n-am sărit calul când s-au stabilit salariile, căci am căutat să ne dimensionăm cât mai corect cheltuielile plecând de la datele de care dispuneam la ora respectivă. Atunci nu visam că urma să trecem printr-un coşmar creat de bugetul de numai 29 miliarde lei vechi, care este cu vreo 9 miliarde mai mic decât cel precedent, fără a lua în calcul salariile personalului din învăţământul local, ce nu influenţau cu ceva administraţia publică. Sperăm să avem rezolvare prin anticipatele rectificări bugetare, despre care se vorbeşte tot mai insistent în această perioadă...\"\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0001.html"
  }
}