{
  "title": "Nicolae Ciucă și-a depus candidatura pentru alegerile prezidențiale",
  "content": "Președintele Partidului Național Liberal (PNL), Nicolae Ciucă, și-a depus oficial candidatura pentru alegerile prezidențiale din 2024. Anunțul a fost făcut miercuri, într-o postare pe Facebook, unde acesta a subliniat necesitatea unei viziuni de dreapta pentru viitorul României, în contextul provocărilor economice, sociale și internaționale cu care se confruntă țara.\n\nNicolae Ciucă a precizat că a reușit să adune 1,6 milioane de semnături în sprijinul candidaturii sale, mulțumind membrilor PNL, primarilor, tinerilor și seniorilor liberali pentru efortul depus. În mesajul său, liderul liberal a reiterat importanța unei viziuni liberale pentru gestionarea problemelor cu care se confruntă România, dar și pentru asigurarea unui viitor sigur și prosper pentru cetățenii săi.\n\n„România are nevoie de o viziune liberală care să gestioneze provocările economice, sociale și cele care afectează democrația. Trebuie să găsim soluții pentru viitorul copiilor noștri, pentru siguranța noastră ca națiune. Venim cu o viziune de dreapta”, a afirmat Ciucă în postare.\n\nFostul premier a subliniat că, prin acest proiect politic, PNL dorește să ofere siguranță pe multiple planuri: economică, socială, comunitară și în educație. De asemenea, Ciucă a subliniat că își dorește să fie un președinte „responsabil, implicat și echilibrat”, gata să lucreze alături de cetățeni și instituțiile statului pentru a construi un viitor mai bun pentru generațiile viitoare.",
  "metadata": {
    "original_file": "argesexpres_0030.html"
  }
}