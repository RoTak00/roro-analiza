{
  "title": "Cetatea Poenari a fost promovată la Târgul European al Castelelor!",
  "content": "La ediţia a doua a Târgului European al Castelelor - care a avut loc zilele trecute la cel al Corvinilor din Hunedoara - au participat peste 5.000 turişti din ţară şi din afara graniţelor ei, fapt ce a depăşit aşteptările organizatorilor. Astfel, evenimentul - care îşi propune să promoveze obiectivele istorice de valoare din Europa - a înregistrat anul acesta un real succes. În program s-au înscris 30 castele, cetăţi şi muzee din România, Slovenia, Ungaria, Polonia şi Bulgaria. Fiecare a avut câte un stand de promovare, lângă care a stat câte un elev îmbrăcat în ţinută medievală. De asemenea, la reuşită au contribuit mai mulţi voluntari care s-au implicat şi au ajutat cu tot ce s-a putut pentru a-i mulţumi pe toţi vizitatorii.\n\nLa târg a participat şi Cetatea Poenari, din comuna argeşeană Arefu, obiectiv turistic de mare însemnătate istorică şi care nu ar fi putut lipsi din programul evenimentului. \"Am avut stand propriu, cu mai multe bannere de promovare a Cetăţii Poenari. S-au împărţit materiale promoţionale, am făcut chiar şi o prezentare a monografiei <<Cetatea Poenari - Cetatea lui Vlad Ţepeş>> - autori, prof. Radu Ştefan Vergatti, Cristina Vergatti şi subsemnatul. De asemenea, am avut şi o campanie, prin care am oferit vouchere cu discount pentru viitorii turişti care vor veni în Argeş şi vor dori să viziteze Muzeul Judeţean - Cetatea Poenari\", ne-a declarat directorul Muzeului Judeţean Argeş, Cornel Popescu. Cu siguranţă, acţiunea va avea rezultate şi, dintre cei care au trecut pe la standul cetăţii argeşene, unii vor veni şi vor vizita monumentul de tradiţie bizantină care datează din perioada Evului Mediu şi în jurul căruia s-au născut multe legende, tocmai pentru că păstrează vii urmele domniei temutului şi dreptului voievod Vlad Ţepeş.",
  "metadata": {
    "original_file": "argesfocus_0035.html"
  }
}