{
  "title": "Simona Halep se apropie de Top 10 all-time câştiguri băneşti din tenis",
  "content": "# Diferenţa dintre ea şi Serena era de 61.885.618 $\n\nDincolo de locul ocupat în clasamentul WTA, de glorie şi istorie, pentru jucătoarele de tenis au o importanţă destul de mare şi câştigurile materiale. Simona Halep nu face încă parte din grupul select al primelor 10 îmbogăţite din tenis. Însă, în cazul în care-şi va trece în palmares al doilea trofeu la Indian Wells, după cel din 2015, se va apropia de suma de 24 milioane de dolari. Câştigătoarea trofeului din acest an va primi suma de 1.340.860 $. Aflată momentan pe locul 11 în ierahia all-time a veniturilor, românca ar ajunge la doar câteva sute de mii de dolari de primele 10 \"bogătaşe\" din istoria tenisului. Practic, nu va mai dura mult până când Simona va intra în Top 10, o ascensiune până pe poziţia a şaptea fiind preconizată pentru acest an. Clasamentul întocmit înainte de Indian Wells 2018 în funcţie de banii adunaţi din sport, se prezenta astfel: 1) Serena Williams - 84.463.131 $; 2) Venus Williams - 39.957.258; 3) Maria Şarapova - 37.190.159; 4) Caroline Wozniacki - 30.059.798; 5) Victoria Azarenka - 28.431.189; 6) Agnieszka Radwanska - 27.367.467; 7) Petra Kvitova - 24.826.462; 8) Martina Hingis - 24.749.074; 9) Kim Clijsters - 24.442.340; 10) Svetlana Kuzneţova - 24.200.700 $; 11) Simona Halep - 22.577.513 $.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0052.html"
  }
}