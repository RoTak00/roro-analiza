{
  "title": "La Muşăteşti, bugetul local adoptat dă siguranţă autorităţilor",
  "content": "Legislativul local a adoptat pentru anul în curs un buget în sumă de 5.400.000 lei. Deşi nu este chiar cel la care se spera, având în vedere nevoile reale cu care se confruntă edilii, primarul Constantin Oancea şi colegii săi nu vor să-l mânie pe Dumnezeu şi se consolează cu gândul că sunt, totuşi, în rândul lumii. Şi asta pentru simplul fapt că au asigurată funcţionarea, dar şi cofinanţarea proiectelor aflate în lucru sau care urmează să fie demarate în cursul acestul an. Ploile din ultimele zile au adus un plus de îngrijorare la nivelul conducerii administrative, generate de posibilitatea reală de afectare a reţelei rutiere care nu se prezintă în cele mai bune condiţii acum, la ieşirea din iarnă. De fapt, la ordinea zilei sunt tocmai proiecte care se leagă de acestea. Spre exemplu, în punctul Mailat, se aşteaptă ca starea vremii să se îmbunătăţească într-atât încât să permită fnalizarea lucrărilor la podul din zonă, care face legătura între Muşăteşti şi Robaia. Investiţia este cotată la circa 700.000 lei şi în această primăvară se va face recepţia la terminarea lucrărilor, ne-a comunicat primarul Oancea. Din aceeaşi sursă am mai aflat că se lucrează intens la definitivarea documentaţiei pentru lansarea pe SEAP a licitaţiei de execuţie pentru alt pod, proiectat să fie realizat peste Râul Vâlsan, care va face legătura între satul Stroeşti şi Valea Teascului, unde trăieşte o comunitate umană de circa 150 cetăţeni. Investiţia este de aproximativ 1.000.000 lei, a mai precizat primarul comunei Muşăteşti.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0074.html"
  }
}