{
  "title": "Amenzi de 115.000 lei pentru vitezomani",
  "content": "Zilele trecute, poliţiştii din cadrul Serviciului Rutier Argeş şi cei de la structurile municipale şi orăşeneşti de Poliţie Rutieră au desfăşurat o acţiune prin care au verificat respectarea regimului de viteză în deplasările pe drumurile publice. Acţiunea a avut ca scop prevenirea evenimentelor rutiere, precum şi constatarea şi sancţionarea abaterilor la regimul circulaţiei . De asemenea, s-au verificat şi abaterile săvârşite de pietoni şi de alte categorii de participanţi la trafic. Ca urmare a neregulilor constatate, au fost aplicate 395 de sancţiuni contravenţionale, în valoare totală de aproape 115.000 de lei. Totodată, au fost reţinute în vederea suspendării dreptului de circulaţie 32 de permise de conducere şi au fost retrase 12 certificate de înmatriculare. Au fost constatate şi 5 infracţiuni la regimul circulaţiei pe drumurile publice. Dintre sancţiunile amintite, 245 au fost aplicate ca urmare a nerespectării regimului de viteză, iar 16 dintre permisele de conducere au fost reţinute pentru depăşirea cu peste 50 km/h a vitezei de deplasare pe sectorul de drum unde a fost depistată abaterea. Acţiuni similare vor fi desfăşurate în zilele următoare.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0060.html"
  }
}