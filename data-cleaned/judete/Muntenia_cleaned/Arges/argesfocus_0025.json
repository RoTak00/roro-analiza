{
  "title": "La Tigveni, un porc mistreţ i-a secţionat artera femurală unui cioban!",
  "content": "# Moartea lui Nicolae Zăvoianu scoate la iveală o problemă veche: lipsa cadrului legislativ în ceea ce priveşte regimul animalelor sălbatice\n\nDe mult prea multe ori am scris despre cazurile când gospodării şi oameni au fost ţinta atacurilor sălbăticiunilor. La Arefu, un om a ajuns la spital după ce ursul l-a atacat noaptea şi exemplele pot continua. Însă, în cazul lui Nicolae Zăvoianu, din comuna Tigveni, nu s-a mai putut face nimic... Astăzi, omul se afla ca de obicei cu oile pe deal atunci când a fost atacat de un porc mistreţ. La faţa locului s-au deplasat echipajele SMURD şi de la Ambulanţă, însă nu au mai putut să-l salveze. Incidentul s-a petrecut lângă Şcoala Gimnazială din Bîrseşti. Când salvatorii au ajuns la bărbatul în vârstă de 40 ani, l-au găsit semiconştient, dar cu artera femurală secţionată. În ciuda manevrelor de resuscitare, a fost declarat decesul. Cazul confirmă ceea ce s-a spus de prea multe ori în ultimele luni, şi anume faptul că atacurile animalelor sălbatice s-au înmulţit. Din păcate, nu se anticipează soluţii prea curând, ţinând cont că legea este mult prea stufoasă, iar instituţiile se tem să acţioneze în lipsa unor prevederi clare care să le ofere împuterniciri în acest sens. Să ne amintim şi de cazul Cetăţii Poenari, unde cu greu s-au obţinut acordurile pentru relocarea urşilor ce puneau turiştii în pericol...\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "argesfocus_0025.html"
  }
}