{
  "title": "Deputatul Mircia Chelaru, mesaj notabil la 165 de ani de la înființarea Statului Major al Apărării",
  "content": "Marți, 12 noiembrie, s-au celebrat 165 de ani de la înființarea Statului Major al Apărării. Cu acest prilej, G.ral (r) prof. dr. Mircia Chelaru, în calitate de fost șef al Statului Major al Apărarii (15 februarie-31 octombrie 2000) a participat la evenimentele organizate de MApN, alături de toți foștii șefi ai Statului Major al Apărării și de actualul șef. Iată ce a transmis, printr-un mesaj, deputatul AUR:\n\n„Pentru cei mulți, azi este o zi ca oricare alta... Pentru Armata Română este ziua în care i s-a plămădit <<creerul>>, Statul Major General, din porunca domnească a Măriei Sale Alexandru Ioan Cuza. Și tot atunci, în 1859, s-a dat poruncă pentru întregirea Capului, cu ochii și urechile atotștiitoare: Cercetarea. Ajunsă astăzi cumplită armă de luptă, Cercetarea devenită <<Intelligence>> a fost și va rămâne regina discreției și sursa victoriei! La mulți ani luminați de Pace și toate cele făcute de aceste două instituții să fie pentru totdeauna numai în slujba Națiunii Române. Sa trăiți în respect, voi lucrători din toate statele majore, iar hotărârile voastre să aibă plămada informațiilor limpezi ale cercetașilor de pe necruțătorul front nevăzut. Cu prețuire și dragoste camaraderească!”, a spus Mircia Chelaru.\n\n„Drapelul de Luptă al Statului Major al Apărării a fost decorat de către Președintele României, cu prilejul împlinirii a 165 de ani de la înfiinţare, cu Ordinul Naţional <<Steaua României>> în grad de Comandor, cu însemn de pace, pentru militari. Celebrăm 165 de ani de la înființarea Statului Major al Apărării, 165 de ani în care s-a scris istoria apărării României, alături de oamenii care au ales să poarte uniforma și să apere țara cu devotament și curaj”, a fost mesajul transmis de MApN.\n\n\n\nFoto: sursa MApN facebook.",
  "metadata": {
    "original_file": "argesexpres_0020.html"
  }
}