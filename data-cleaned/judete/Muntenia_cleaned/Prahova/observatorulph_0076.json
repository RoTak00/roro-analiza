{
  "title": "Din răul cel mai mic, Elena Lasconi s-a transformat într-o mare dezamăgire",
  "content": "Supărată că nu a fost lăsată să piardă turul al doilea al alegerilor prezidențiale, Elena Lasconi își arată o altă față. Cea urâtă.\n\nÎntre Călin Georgescu, suveranistul care debitează tot felul de prostii, și Elena Lasconi, primarul care a comis multe gafe în campania electorală, aș fi ales răul cel mai mic, adică pe dânsa.\n\nPorneam de la premisa că lipsa ei de experiență și expertiză este mai puțin nocivă pentru acest popor vrăjit de mesianicul pe cal alb pentru care cancerul nu există, în suc sunt nanoboți și merge la șprițuri cu extratereștri.\n\nDupă decizia CCR de anulare a alegerilor, Lasconi a avut mai multe ieșiri publice prin care m-a dezamăgit profund.\n\nTotul a culminat cu scrisoarea adresată de ”duamna” Lasconi viitorului președinte al SUA, Donald Trump.\n\nFosta candidată USR la prezidențiale (nu cred că mai are vreo șansă să revină în cursă) îi cere lui Trump o întâlnire pentru a stabili o relație personală și să-l convingă că ea nu este „candidata lui Soros”.\n\nCe diferență mai este acum între Lasconi și Georgescu, cel care a declarat că demisionează (din ce funcție?!) dacă administrația Trump îl expertizează și confirmă acuzațiile la adresa sa? Din punctul meu de vedere niciuna!\n\nCum poate fi oprit virajul României spre Moscova? Doar cu un candidat(ă) puternic(ă), bine pregătit(ă), care să fie susținut(ă) de toate partidele pentru care apartenența țării noastre la UE și NATO nu este negociabilă cu Rusia.\n\nAltfel, la viitoarele alegeri, chiar dacă nu va mai fi Georgescu pe buletinul de vot, se va găsit un Simion, o Șoșoacă sau un alt personaj care să ne salveze prin post și rugăciune. Amin!",
  "metadata": {
    "original_file": "observatorulph_0076.html"
  }
}