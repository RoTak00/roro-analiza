{
  "title": "Un nou consilier județean, validat în funcție în Prahova",
  "content": "Un nou consilier județean va fi validat, miercuri, în ședința Consiliului Județean Prahova. Cornel Moise (PMP) a candidat la alegerile locale din 9 iunie 2024 pe lista Alianței Dreapta Unită (USR – PMP – Forța Dreptei).\n\nAleșii județeni au fost convocați, miercuri, la ora 16.00, la o nouă ședință a Consiliului Județean Prahova. Pe ordinea de zi figurează proiectul prin care Cornel Moise (PMP) va depune jurământul în funcția de consilier județean.\n\nFuncția a devenit vacantă după alegerile parlamentare din 1 decembrie 2024, când consilierul județean Felix Bulearcă (USR) a obținut un mandat de deputat.\n\nAstfel, la finele lunii decembrie, prin hotărâre a Consiliului Județean Prahova, s-a constatat vacantarea, prin demisie, a mandatului consilierului județean Felix Bulearcă (USR) care a optat pentru funcția de deputat.\n\nLa începutul lunii ianuarie, Cornel Moise a fost validat de Tribunalul Prahova în funcția de consilier județean. (Detalii AICI). Conform codului administrativ, noul consilier județean va depune, miercuri, jurământul de credință la preluarea mandatului.\n\nTot în ședința Consiliului Județean Prahova, noul consilier județean va fi desemnat membru în Comisia pentru administrație publică locală, juridică, apărarea ordinii publice, situații de urgență și respectarea drepturilor și a libertăților cetățenilor.",
  "metadata": {
    "original_file": "observatorulph_0023.html"
  }
}