{
  "title": "Guvernul, obligat de instanta sa organizeze alegeri la Sectorul 5",
  "content": "Guvernul României a pierdut procesul intentat de candidatul USR la Primăria Sectorului 5 Alexandru Dimitriu şi este obligat de Curtea de Apel Bucureşti să organizeze alegeri la Sectorul 5, arată comunicatul de presă al partidului.\n\nÎn procesul prin care Alexandru Dimitriu solicita instanţei să oblige Guvernul să organizeze alegeri pentru Primăria Sectorului 5 conform legii, proces pornit în luna septembrie, Curtea de Apel Bucureşti a dat câştig de cauză candidatului USR.\n\nInstanţa a motivat că au fost încălcate prevederile art. 160 alin. (11) Cod administrativ, care impun organizarea alegerilor în 90 de zile de la momentul vacantării postului de Primar al Sectorului 5, mai indică sursa citată.\n\n„Instanţa confirmă abuzul pe care îl face Guvernul PSD PNL prin neorganizarea alegerilor pentru Primăria Sectorului 5. Îi Somez pe Ciucă şi Bode să respecte măcar acum, în al 12-lea ceas, legile si Constitutia României şi să nu mai blocheze dreptul cetăţenilor Sectorului 5 de a-şi alege primarul”, a declarat Alexandru Dimitriu, candidatul USR pentru Primăria Sectorului 5, potrivit sursei menţionate.",
  "metadata": {
    "original_file": "jurnalulph_0017.html"
  }
}