{
  "title": "Elevii unei scoli din Targsoru Vechi primesc sandwichuri cu parizer in loc de sunca presata",
  "content": "Elevii unei şcoli din Târgşoru Vechi primesc sandwichuri cu parizer în loc de suncă presată. Este semnalul de alarmă tras de un părinte care a decis să aducă în atenţia opiniei publice calitatea hranei oferite copiilor prin programul „Masa caldă în şcoli”, postând pe o reţea de socializare mâncarea primită la unitatea de învătămant unde copilul său învaţă.\n\n \n\n Părintele susţine că distribuitorul a fost schimbat recent şi s-a sperat că acest pas va aduce îmbunătăţiri, dar problemele persistă.\n\n \n\n Una dintre acuzele principale este legată de discrepanţa între informaţiile de pe etichetă şi conţinutul real al sandwichurilor. Deşi pe etichetă este specificat că acestea conţin şuncă, mulţi copii au descoperit că a fost înlocuită cu parizer. Această inconsecvenţă ridică întrebări serioase cu privire la respectarea standardelor de calitate şi transparenţa în furnizarea hranei şcolare.\n\n \n\n În plus, există şi suspiciuni cu privire la calitatea untului folosit în prepararea lor. Mulţi copii şi părinţi au remarcat absenţa sau topirea completă a untului, lăsând întrebarea dacă acesta a fost inclus în mod corespunzător în preparatele servite.\n\n \n\n Aceste probleme nu doar că ridică îngrijorări în rândul părinţilor cu privire la nutriţia şi sănătatea copiilor lor, dar subliniază şi nevoia continuă de supraveghere şi reglementare riguroasă în ceea ce priveşte programele de alimentaţie şcolară.\n\n \n\n „SandwichuL primit astăzi(n.r. 8 feb 2024) la şcoala din Târgşoru Vechi.\n\n Au schimbat distribuitorul sandwichurilor din programul \"Masă caldă în şcoli\", dar se pare că are aceleaşi metehne.\n\n Pe etichetă scrie \"ŞUNCĂ\", dar în sandviş au pus PARIZER. Iar UNTUL cred că s-a topit... ”, este specificat în postarea de pe Facebook.",
  "metadata": {
    "original_file": "jurnalulph_0091.html"
  }
}