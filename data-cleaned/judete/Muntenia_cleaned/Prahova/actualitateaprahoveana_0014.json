{
  "title": "Consiliul Local Ploiești: Discuții despre construirea unei grădinițe în curtea Liceului Regina Maria",
  "content": "\n• În ședința Consiliului Local Ploiești desfășurată joi s-a discutat despre posibilitatea construirii unei grădinițe în curtea Liceului Regina Maria.\n\nConsilierul Gheorghe Sârbu, președintele de ședință, a declarat că instituția de învățământ, care pregătește inclusiv educatoare, solicită construirea unei grădinițe în curtea liceului. „Conducerea Liceului Regina Maria, fostul Liceu Pedagogic, ne roagă să pregătim un proiect prin care să facem o grădiniță pe terenul din curte, având în vedere că pregătesc educatoare. Vă rog să aveți în vedere și acest lucru la fundamentarea bugetului”, a spus consilierul Gheorghe Sârbu.\n\n„Din 2024 avem o hotărâre care spune că trebuie să punem bani în buget pentru a achiziționa acel teren, care este parte proprietate private, parte a municipiului. Pentru a face o investiție, trebuie achiziționat terenul proprietate private. S-a ajuns la o soluție, dar la sfârșitul anului 2024 am folosit banii în altă parte, obligându-ne să punem banii în bugetul anului 2025”, a adăugat consilierul Valentin Marcu.\n\nMădălina Crăciun, directorul Direcției Tehnice din cadrul Primăriei Ploiești, a explicat situația din punct de vedere administrativ. „Este vorba despre două solicitări diferite. O data este vorba despre terenul de sport, la care trebuie să punem bani pentru cumpărarea acelui teren, și despre un alt teren, tot din incinta liceului, pentru construirea grădiniței solicitate. O să depunem actele pentru obținerea unui certificat de urbanism, să identificăm dacă avem o suprafață suficientă pentru construcție”, a explicat Mădălina Crăciun.\n\nCitește și Ploieștiul a semnat contractul de finanțare pentru reabilitarea rețelei de termoficare",
  "metadata": {
    "original_file": "actualitateaprahoveana_0014.html"
  }
}