{
  "title": "Prefectul cere separatoare de sens la Valea Călugărească",
  "content": "Două accidente mortale s-au produs, ieri, pe DN 1 B, pe raza comunei Valea Călugărească din același motiv. Victimele au pierdut controlul volanului și au pătruns pe contrasens.\n\nAstăzi, prefectul de Prahova, Emil Drăgănescu (PSD) a solicitat Secției Drumuri Naționale Ploiești montarea de urgență a unor separatoare de sens pe tronsonul respectiv al DN1B, respectiv între km. 16+900 și km. 23+900.\n\nDemersul vine ca urmare a unei informări a Inspectoratului Judeţean de Poliţie Prahova, din care reiese faptul că pentru evitarea unor astfel de tragedii se impune de urgență continuarea montării de parapete din beton care să despartă sensurile de mers, pe DN1B, pe raza comunei Valea Călugărească.\n\nUna dintre victimele de ieri este Maria Ligia Radu, o tânără mămică de numai 26 de ani, voluntar la Serviciul de Ambulanţă Judeţean Prahova.\n\nAceasta conducea un autoturism, iar la un moment dat a pierdut controlul volanului. Apoi a intrat pe contrasens și a intrat frontal într-o autoutilitară.\n\nAl doilea accident s-a produs după ce un bărbat în vârstă de 67 de ani, care conducea un autoturism, pe sensul de mers Buzău către Ploiești, a pierdut controlul asupra direcției de deplasare.\n\nȘi acesta a pătruns pe contrasens și a intrat în coliziune cu o autoutilitară, condusă de către un bărbat de 39 de ani. Ulterior autoturismul a fost proiectat într-un microbuz care era condus de un bărbat de 57 de ani.\n\nÎn urma producerii accidentului a rezultat decesul bărbatului în vârstă de 67 de ani. Celălalt șofer de 39 de ani a ajuns la spital. Polițiștii au stabilit drept principală cauză de producere a tragediilor viteza excesivă, neadaptată la condițiile de drum.",
  "metadata": {
    "original_file": "observatorulph_0016.html"
  }
}