{
  "title": "Noi avertizari cod galben si cod portocaliu emise de meteorologi",
  "content": "Meteorologii au emis noi avertizări cod galben şi cod portocaliu şi anunţă că valul de caniculă continuă joi şi vineri, cu temneraturi de pot ajunge la 39 de ani, iar noaptea nu coboară sub 20 de grade. \n\n \n\n Potrivit ANM, joi, valul de căldură va persista în Maramureş, Crişana, în cea mai mare parte a Transilvaniei, în sudul Moldovei şi local în Dobrogea. Pentru aceste zone a fost emis cod galben.\n\n \n\n Temperaturile maxime se vor situa în general între 32 şi 35 de grade şi pe arii restrânse va fi caniculă. Disconfortul termic va fi ridicat, iar indicele temperatură-umezeală (ITU) local va depăşi uşor pragul critic de 80 de unităţi. \n\n \n\n A fost emis, de asemenea, cod portocaliu.\n\n \n\n ”Valul de căldură va continua să se intensifice, astfel încât în Banat, Oltenia, Muntenia, sud-vestul Dobrogei şi în sudul Transilvaniei, se vor înregistra temperaturi deosebit de ridicate pentru această dată. Maximele se vor situa între 33 şi 38 de grade, iar izolat se vor înregistra în jurul a 39 de grade, va fi caniculă şi disconfort termic accentuat, iar indicele temperatură-umezeală (ITU) va depăşi pragul critic de 80 de unităţi”, a mai transmis ANM.\n\n \n\n Meteorologii anunţă că local noaptea va fi tropicală, cu temperaturi minime ce se vor situa în jurul valorii de 20 de grade.\n\n \n\n Pentru ziua de vineri a fost emis, de asemenea, cod galben şi cod portocaliu.",
  "metadata": {
    "original_file": "jurnalulph_0053.html"
  }
}