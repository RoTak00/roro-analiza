{
  "title": "Dupa ce a fost pus sub control judiciar, Iulian Dumitrescu a demisionat din toate functiile detinute in PNL!",
  "content": "Acuzat de luare de mită şi fals în declaraţii, în urma unor descinderi ample făcute de procurorii DNA, Iulian Dumitrescu, presedintele CJ Prahova a anunţat că demisionează din toate funcţiile deţinute în PNL, atât la nivel naţional, cât şi la nivel judeţean.\n\n \n\n Dumitrescu a anunţat pe pagina sa de Facebook, că a decis să facă un pas înapoi pentru a nu afecta partidul.\n\n \n\n \"Având în vedere existenţa dosarului în care D.N.A. mi-a adus acuzaţiile prezentate public, am luat decizia să demisionez din toate funcţiile din partid, deoarece partidul nu are nicio legătură cu această speţă.\n\n Aşa cum am mai afirmat, am pus la dispoziţia procurorilor toate informaţiile şi datele solicitate.\n\n Colaborez cu instituţiile statului pentru a se lămuri cauza şi a se afla adevărul faptic.\n\n Conform legii, sunt în continuare beneficiarul prezumţiei de nevinovăţie.\", a scris Iulian Dumitrescu pe pagina de Facebook.\n\n \n\n Iulian Dumitrescu deţinea funcţia de primvicepresedinte al PNL la nivel naţional si pe cea de preşedinte al PNL Prahova. \n\n \n\n DNA a anunţat că atât preşedintele CJ Prahova, cât şi sora şi cumnatul său au fost puşi sub control judiciar fiind acuzaţi de luare de mită şi fals în declaraţii.",
  "metadata": {
    "original_file": "jurnalulph_0008.html"
  }
}