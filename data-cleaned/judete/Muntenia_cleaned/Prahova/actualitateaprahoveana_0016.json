{
  "title": "Vineri este inaugurat Laboratorul de Radioterapie cu Energii Înalte al Spitalului Municipal Ploiești. Centrul va deservi pacienții bolnavi de cancer din toată regiunea",
  "content": "\n• La 10 ani de la primele discuții privind realizarea unui astfel de obiectiv, la Ploiești, Laboratorul de Radioterapie cu Energii Înalte este gata și poate să funcționeze.\n\nLaboratorul de Radioterapie cu Energii Înalte funcționează în cadrul Spitalului Municipal Ploiești (Schuller) și este rezultatul unei investiții de aproximativ 20.000.000 de lei, derulată de Ministerul Sănătăți, în parteneriat cu Banca Mondială.\n\nAcesta le va asigura pacienților bolnavi de cancer, din județ și nu numai, acces la tratamente moderne pentru care, până acum, erau nevoiți să se înscrie pe liste lungi de așteptare și să bată drumurile până la București ori alte centre din țară.\n\n„Am văzut toate centrele de radioterapie din țară și vă asigur că cel din Ploiești este cel mai performant”, declara, în toamna anului trecut, actualul deputat de Prahova Alexandru Rogobete, la vremea respectivă secretar de stat în Ministerul Sănătății.\n\nCitiți și: Actualitatea LIVE. Alexandru Rogobete: „Centrul de radioterapie din este cel mai performant din țară”\n\nLaboratorul este dotat cu două acceleratoare liniare de ultimă generație și echipamente avansate de planificare a tratamentului, precum și un sistem de dozimetrie. Pentru asigurarea unei infrastructuri de siguranță, clădirea a fost construită cu buncăre speciale, având pereți de 1,5 metri grosime și uși de plumb, toate acestea pentru a permite funcționarea în condiții optime a aparaturii medicale de înaltă performanță. Consiliul Județean Prahova și Primăria Ploiești au contribuit la realizarea construcției.",
  "metadata": {
    "original_file": "actualitateaprahoveana_0016.html"
  }
}