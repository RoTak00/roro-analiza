{
  "title": "Spectacol de teatru – “Boeing Boeing” – Express de Calarasi",
  "content": "Centrul Județean de Cultură și Creație Călărași și Teatrul ”Elisabeta” București vă invită, luni 19 noiembrie 2018, la Sala ”Barbu Știrbei”, începând cu ora 18:00, la piesa “Boeing Boeing”.\n\nSpectacolul de teatru “Boeing Boeing” este o comedie spumoasă a autorului Marc Camoletti (n.1923- d.2003) , în regia lui Șerban Puiu.\n\nComedia “Boeing Boeing” deține un record Guinness Book pentru cea mai jucată piesă franțuzească la nivel mondial.\n\nArhitectul Bernard, personajul principal al piesei este un burlac convins și un playboy veritabil care își trăiește viața în compania a trei stewardese superbe, dar care nu au habar una de cealaltă. Acest lucru este posibil datorită unui mecanism impecabil planificat în baza analizei amănunțite a orarelor de zbor și a iscusinței menajerei sale Berta. Numai că, un nou model de avion Boeing introdus pe piață dă peste cap toate orarele de zbor și aduce împreună în același oraș, iar apoi în aceeași casă, cele trei logodnice stewardese. Bernard încearcă să redreseze situația implicându-l pe bunul său prieten de la țară, Robert. Timidul Robert uită însă ce minciuni trebuie să spună și cui, și astfel se iscă o înlănțuire de situații comice care te fac să râzi cu lacrimi și fără să te mai poți opri până la finalul piesei.",
  "metadata": {
    "original_file": "expresdecalarasi_0011.html"
  }
}