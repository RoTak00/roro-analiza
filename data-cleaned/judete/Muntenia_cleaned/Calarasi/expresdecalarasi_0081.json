{
  "title": "Dan Alexa:” Dacă vom câștiga cu Poli Iași putem spune că am avut un început de campionat foarte bun” – Express de Calarasi",
  "content": "Astăzi, sâmbătă, 25 aug., a.c., începând cu ora 18:00, Dunărea Călărași va disputa partida de fotbal pe teren propriu împotriva echipei Poli Iași, contând pentru etapa a-6-a. Prezent la conferința de presă dinaintea meciului, antrenorul Dan Alexa s-a arătat încrezător că putem câștiga primele trei puncte pe teren propriu, însă a precizat că pentru asta este nevoie de un joc curajos, agresiv, dar organizat și fără gafe, pentru că asta ar putea să ne coste, ținând cont că Poli are jucători de calitate, care pot profita de orice situație.\n\n“Trebuie să abordăm jocul foarte bine, foarte concentrați, dacă vom câștiga cu Poli Iași putem spune că am avut un început de campionat foarte bun. Avem nevoie de trei puncte; distanța este mică între locul zece și locul patru, însă trebuie să jucăm foarte curajos, dar trebuie să fim și foarte atenți, pentru că Iașiul este o echipă ce are experiența Ligii I”.\n\nÎntrebat despre abordarea celor douăzeci de minute din meciul cu Astra Giurgiu, în care am avut superioritate numerică de doi jucători, dar nu am reușit să înscriem, Dan Alexa a spus: ”Frica de rezultat. Jucătorii au început să se sperie, au jucat foarte lent, nu au găsit soluții, au fost lipsiți de inteligență(…)nu am mai avut ce să schimb ofensiv, pentru că făcusem cele trei schimbări”.\n\nDunărea Călărași se află pe locul 11, după cinci etape, cu 6 puncte, având la activ o victorie, trei egaluri și o înfrângere. Următoarea partidă se va desfășura în deplasare, împotriva celor de la Sepsi, vineri, 31 august.",
  "metadata": {
    "original_file": "expresdecalarasi_0081.html"
  }
}