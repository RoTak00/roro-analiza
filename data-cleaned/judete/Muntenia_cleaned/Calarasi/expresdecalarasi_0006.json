{
  "title": "LUNA DRAMATURGIEI ROMÂNEȘTI – Express de Calarasi",
  "content": "În luna octombrie, sub sloganul „Sărbătorește românește”, Centrul Județean de Cultură și Creație Călărași alături de Teatrul Dramaturgilor Români va desfășura proiectul „LUNA DRAMATURGIEI ROMÂNEȘTI”, cu susținerea Consiliului Județean Călărași.\n\nProiectul debutează în data de 9 octombrie 2018, cu piesa de teatru „Autorul e în sală”, de Ion Băieșu, în regia lui Dan Tudor.\n\nCe se întâmplă când vedeta teatrului nu e în cabină la ora spectacolului de gală? „Autorul e în sală” este o comedie neobișnuită despre un bărbat ghinionist și o divă care își caută fericirea. O poveste prezentă în teatru și în afara lui.\n\nMiercuri, 17 octombrie 2018 – piesa de teatru „Călătoarea și Shakespeare”, de Lucia Verona, în regia Ruxandrei Bălașu.\n\nO femeie a zilelor noastre trăiește un moment unic: întâlnirea cu cel mai mare dramaturg al lumii, apărut ca prin magie pe o scenă contemporană.\n\nMarți, 23 octombrie 2018 – piesa de teatru „Infractorii”, de Ana Maria Bamberger, în regia lui Dan Tudor.\n\n„Infractorii”, o comedie care face haz de necaz.\n\nCe-ai face dacă un incendiu a distrus tot ce aveai, asigurarea nu plătește, banca refuză să-ți acorde credit și soția te anunță că familia se va mări curând? Și – dacă asta face din tine un… „infractor”?\n\nMarți, 30 octombrie 2018 – piesa de teatru „Dona Juana”, de Anca Visdei, în regia lui Radu Gheorghe.\n\nPiesa Dona Juana este încă o încercare de a responsabiliza ambele sexe, masculin și feminin, în demersul lor comun, liber consimțit, de a se dărui unul altuia din toată inima și din toate punctele de vedere.\n\nSpectacolele de teatru vor avea loc în sala „Barbu Știrbei”, începând cu ora 18.00.",
  "metadata": {
    "original_file": "expresdecalarasi_0006.html"
  }
}