{
  "title": "VIDEO / Poliția Locală Buzău, sancțiuni pentru vehiculele de mare tonaj • Opinia Buzău",
  "content": "În ultimele șase luni, polițiștii locali din cadrul Direcției Poliția Locală- Serviciul Circulație și Disciplină Rutieră din Buzău au intensificat controalele și au aplicat un număr de 39 de sancțiuni contravenționale în valoare totală de 4.110 lei, pentru vehiculele de mare tonaj care nu au respectat restricțiile de circulație impuse prin indicatoarele rutiere.\n\nAceste încălcări au fost constatate pe străzile din municipiul Buzău, cum ar fi Dionisie Romano, Alexandru Marghiloman, Transilvaniei, General Traian Moșoiu, și Calea Eroilor, unde vehiculele de transport marfă au circulat în zone restricționate fără a deține autorizația necesară.\n\nConform Hotărârii Consiliului Local al Municipiului Buzău nr. 191 din 30 august 2018, circulația vehiculelor cu o masă maximă autorizată de peste 7,5 tone este permisă doar pe baza unei autorizații speciale de transport, eliberată de Direcția Tehnică din cadrul Primăriei Buzău.\n\nDirecția Poliția Locală Buzău atrage atenția tuturor conducătorilor auto să respecte cu strictețe indicatoarele rutiere și să obțină autorizațiile necesare înainte de a circula în oraș, pentru a evita aplicarea de sancțiuni. Verificările vor continua zilnic, iar nerespectarea reglementărilor va atrage în continuare sancțiuni.",
  "metadata": {
    "original_file": "opiniabuzau_0086.html"
  }
}