{
  "title": "Oana Matache și-a preluat mandatul de consilier local •",
  "content": "Începând din 23 ianuarie, Consiliul Local Municipal Buzău și-a completat componența, odată cu depunerea jurământului de către Oana Matache, aleasă consilier din partea Partidului Social Democrat (PSD). Aceasta a preluat oficial mandatul din cadrul miniparlamentului local, după o întârziere cauzată de concediul postnatal.\n\nOana Matache a deținut anterior funcția de viceprimar al municipiului Buzău, iar cel mai probabil, în următoarea ședință a Consiliului Local, va fi propusă pentru a ocupa din nou această poziție. Proiectul de desemnare urmează să fie supus votului consilierilor municipali, confirmând astfel revenirea sa în structura executivă a administrației locale. Pe lângă activitatea la nivel local, Oana Matache a fost implicată și în competiția electorală pentru Camera Deputaților, unde a candidat pe un loc considerat eligibil din partea PSD Buzău la alegerile parlamentare din decembrie anul trecut. Cu toate acestea, redistribuirea națională a mandatelor a privat organizația PSD Buzău de încă un loc în Parlament.\n\nUn rol important în acest rezultat l-au avut voturile pierdute de PSD către două formațiuni politice cu nume și sigle asemănătoare: Partidul Social Democrat Unit și Partidul Social Democrat Independent. Aceste partide au indus în eroare alegătorii prin similitudinea cu PSD, reușind să obțină împreună peste 7.400 de voturi pentru Camera Deputaților în județul Buzău. Dacă aceste voturi ar fi revenit PSD, organizația ar fi obținut încă un mandat de deputat, care i-ar fi aparținut Oanei Matache.\n\nAcum, în calitate de consilier local și cu perspective de a reveni în funcția de viceprimar, Oana Matache își reia activitatea politică la nivel local, fiind un membru important al echipei PSD Buzău.",
  "metadata": {
    "original_file": "opiniabuzau_0021.html"
  }
}