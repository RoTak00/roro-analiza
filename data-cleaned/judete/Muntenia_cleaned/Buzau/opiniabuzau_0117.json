{
  "title": "RER SUD colectează gratuit brazii naturali din municipiul Buzău • Opinia Buzău",
  "content": "În perioada 3-17 ianuarie 2025, compania de salubrizare RER SUD oferă cetățenilor din municipiul Buzău un serviciu gratuit de colectare separată a brazilor naturali, în conformitate cu reglementările privind gestionarea deșeurilor. RER SUD utilizează o mașină distinctă pentru colectarea brazilor naturali, separată de cele utilizate pentru deșeurile menajere.\n\nCetățenii care locuiesc la case trebuie să depoziteze brazii în fața porții, în ziua de colectare a deșeurilor stabilită pentru strada respectivă. Buzoienilor care locuiesc la blocuri li se recomandă ca brazii să fie depozitați lângă platformele speciale pentru colectarea deșeurilor sau în locurile amenajate pentru acest scop. De asemenea, reprezentanții RER SUD recomandă: „Pentru o colectare eficientă și ecologică, îndepărtați toate decorațiunile de pe brad înainte de a-l depozita. Decorațiunile nedorite trebuie aruncate în recipientele pentru deșeuri reciclabile (sacul galben sau containerul special de la platformele de bloc). Nu abandonați brazii în alte spații publice și nu îi amestecați cu alte tipuri de deșeuri”.\n\nConform legii, colectarea separată a deșeurilor este obligatorie. Depozitarea incorectă sau abandonarea brazilor naturali poate atrage sancțiuni, inclusiv amenzi. Se interzice depozitarea brazilor în recipientele destinate altor tipuri de deșeuri (reziduale, biodegradabile sau reciclabile) ori amplasarea acestora în interiorul platformelor de colectare.",
  "metadata": {
    "original_file": "opiniabuzau_0117.html"
  }
}