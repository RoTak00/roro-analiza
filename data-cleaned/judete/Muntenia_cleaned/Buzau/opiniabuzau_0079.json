{
  "title": "Recidivist din Movila Banului, arestat după ce a agresat o bătrână nevăzătoare • Opinia Buzău",
  "content": "Un bărbat de 50 de ani, din Movila Banului, proaspăt eliberat din închisoare, a ajuns din nou după gratii după ce a atacat o bătrână de 96 de ani, încercând să o violeze și să o jefuiască.\n\nCunoscut pentru faptele sale ilegale, individul fusese eliberat în decembrie 2024, însă și-a reluat rapid comportamentul infracțional. Noaptea trecută, acesta a intrat în locuința unei femei nevăzătoare, profitând de faptul că era singură. „Din primele cercetări efectuate de poliţişti a reieșit că bărbatul ar fi intrat în locuința femeii de 96 de ani și, prin exercitarea unor acte de violență, ar fi încercat să întrețină raporturi sexuale, iar la părăsirea imobilului ar fi sustras un aparat radio.”, a transmis IPJ Buzău.\n\nNepotul victimei a fost cel care a alertat Poliția. Oamenii legii au intervenit rapid și, cu sprijinul unui câine de urmă, l-au identificat pe agresor în extravilanul localității. Acesta a încercat să fugă, dar a fost prins și imobilizat de polițiști. „Polițiștii au demarat activități specifice pentru depistarea bărbatului, în activități fiind solicitată inclusiv intervenția câinelui de urmă. Bărbatul căutat a fost depistat de polițiști la numai câteva ore de la sesizarea faptei, în extravilanul localității de domiciliu, și a fost condus la audieri la sediul poliției pentru audieri.”, au precizat autoritățile.\n\nPe numele suspectului a fost deschis un dosar penal pentru tentativă de viol și tâlhărie calificată. Acesta a fost reținut pentru 24 de ore și urmează să fie prezentat instanței cu propunerea de arestare preventivă.",
  "metadata": {
    "original_file": "opiniabuzau_0079.html"
  }
}