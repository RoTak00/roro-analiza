{
  "title": "Un cartier buzoian, în Top 5 național al satisfacției locuitorilor • Opinia Buzău",
  "content": "Cele mai apreciate oraşe de către locuitorii lor au fost anul trecut Cluj-Napoca şi Sibiu, fiecare remarcându-se prin puncte forte distincte, în timp ce, în privinţa cartierelor, primele două locuri din clasament sunt ocupate de zone din Bucureşti, respectiv Primăverii şi Aviaţiei, potrivit indexului T.R.A.I. by Storia.\n\nIndexul integrează atât informaţii obiective, obţinute din surse precum Google Traffic, Google Places, Airly şi Storia, cât şi părerile subiective ale peste 100.000 de locuitori din zonele incluse pe platformă. Printre indicatorii subiectivi evaluaţi se numără siguranţa, curăţenia, accesul la locuri de parcare şi mijloace de transport, pistele de biciclete, nivelul de zgomot, apa curentă, serviciul de salubrizare şi gaz, sistemul de canalizare, serviciul de încălzire termică, gradul de mulţumire, dar şi costul general al vieţii.\n\nDintre oraşe, Cluj-Napoca a fost oraşul cu cel mai mare scor total obţinut din indicatorii obiectivi precum traficul, reperele, calitatea aerului şi preţurile imobilelor, în timp ce Sibiu a avut cel mai bun scor luând în calcul 13 criterii subiective, notate de către locuitorii oraşului. Braşovul a fost cel mai bine cotat oraş pentru siguranţă, accesibilitatea transportului public, linişte şi satisfacţia locuitorilor.\n\nRaportat doar la datele obiective (trafic, repere, aer, imobiliare), Cluj a avut un scor de 42.7, urmat de Târgu Mureş (39.8), Deva (39.5) şi Sibiu (39.5). Călăraşi şi Constanţa, cu un scor de 39.5.\n\nÎn ceea ce priveşte cartierele din top, Primăverii (Bucureşti) a ocupat prima poziţie cu un scor de 61.6, urmat de Aviaţiei (Bucureşti) cu 61.1, Bariera Vâlcii (Craiova) cu 55.5, 13 Septembrie (Bucureşti) – 54.3 şi Gruia din Cluj-Napoca, cu un scor de 53.1. Scorurile totale au fost obţinute calculând media celor patru indicatori obiectivi.\n\n„În urma analizei datelor subiective colectate pe platforma trai.storia.ro, am observat că percepţia generală a românilor este influenţată în mod negativ mai mult de factori precum disponibilitatea locurilor de parcare, infrastructura pentru biciclete şi nivelul de zgomot, aceştia fiind indicatorii care au obţinut cele mai scăzute scoruri din partea locuitorilor. Pe de altă parte, accesul la apă curentă, furnizarea de gaze şi nivelul de curăţenie sunt aspecte apreciate de locuitori, obţinând cele mai ridicate scoruri. Aceste informaţii sunt esenţiale pentru a înţelege mai bine nevoile comunităţii şi pot servi drept sursă valoroasă de informare pentru cei implicaţi în dezvoltarea urbană”, a declarat pentru „Ziarul financiar” Monica Dudău, senior marketing manager Storia & OLX Imobiliare.\n\nLuând în calcul datele subiective (percepţia locuitorilor), Sibiul a înregistrat cel mai mare scor, de 76.9. Pe locul al doilea s-a aflat Braşov, cu un scor de 74.3, urmat de Oradea, cu 73.5. Următoarele oraşe în top sunt Râmnicu Vâlcea (72.8) şi Cluj-Napoca.\n\nDe asemenea, Sibiul s-a remarcat prin prezenţa a patru cartiere în top: Valea Aurie a fost cel mai apreciat cartier de către locuitori, cu un scor de 83.9, urmat de Ştrand (83.6), Sub Arini (83.3) şi Calea Poplăcii. Pe locul cinci s-a aflat cartierul Orizont, tot din Sibiu, cu un scor de 82.3.\n\nLa capitolul siguranţă, Braşov a fost oraşul unde locuitorii au declarat că se simt cel mai protejaţi. Printre cartiere, Andrei Mureşanu s-a evidenţiat ca fiind cel mai apreciat în acest sens.\n\nÎn ceea ce priveşte curăţenia, Râmnicu Vâlcea a condus topul oraşelor, în timp ce, la nivel de cartiere, Trei Stejari din Sibiu a obţinut cele mai bune evaluări.\n\nBraşov a ocupat primul loc în clasamentul oraşelor din România unde locuitorii consideră că au cel mai bun acces la transportul public. În acelaşi timp, cartierul Basarab din Bucureşti este apreciat pentru accesibilitatea transportului public.\n\nÎn ceea ce priveşte pistele de biciclete, Sibiu se remarcă drept oraşul cel mai favorabil, locuitorii declarând că se pot deplasa cu uşurinţă cu bicicleta prin oraş. Ştrand, cartierul din Sibiu, este cel mai bine cotat din acest punct de vedere. Braşov se remarcă drept oraşul cu un nivel redus de zgomot, iar cartierul Stupini este cel mai bine cotat la acest capitol, fiind perceput ca o zonă liniştită.\n\nCluj-Napoca este oraşul perceput de locuitori ca având un sistem de încălzire bine pus la punct. La nivel de cartiere, Universităţii din Craiova se remarcă drept zona în care locuitorii sunt cei mai mulţumiţi de acest aspect.\n\nÎn ceea ce priveşte accesul la apă curentă, locuitorii din Sibiu se declară mulţumiţi, iar cartierul Moara de Vânt din Iaşi se evidenţiază ca o zonă în care locuitorii sunt mulţumiţi de acest serviciu.\n\nSibiu se află în topul oraşelor când vine vorba de reţeaua de gaz, iar cartierul Moara de Vânt din Iaşi este apreciat de locuitori pentru calitatea acestor servicii. La capitolul reţea de canalizare, Sibiu s-a clasat pe primul loc în percepţia locuitorilor, atât la nivel de oraş, cât şi prin cartierul Sub Arini, care a obţinut cele mai bune aprecieri din această categorie.\n\nBraşov a fost oraşul care a obţinut cel mai mare scor la gradul de mulţumire generală, la fel ca rezidenţii din cartierul Orizont din Buzău. Când vine vorba de costul general al vieţii, locuitorii din Sibiu sunt cei mai mulţumiţi, iar în cartierul Craioviţa Nouă din Craiova, costurile de trai sunt percepute pozitiv de către rezidenţi.",
  "metadata": {
    "original_file": "opiniabuzau_0116.html"
  }
}