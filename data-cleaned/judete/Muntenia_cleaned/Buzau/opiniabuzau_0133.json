{
  "title": "Nicu Raţă din „Las Fierbinţi” a inspirat doi întreprinzători din Gura Teghii şi Siriu • Opinia Buzău",
  "content": "Locuitorii a două comune din zona montană a judeţului Buzău au parte şi de servicii de taximetrie, cele două afaceri funcţionând după regulamentele consacrate în comunităţile urbane. Cei doi agenţi economici, în fapt două societăţi comerciale private înregistrate la primăriile arondate ca Persoane Fizice Autorizate (PFA) îşi desfăşoară activitatea în principal pe teritoriul comunelor Gura Teghii şi Siriu, dar aria de activitate se extinde şi în zonele comunelor învecinate, oraşul Nehoiu fiind, de altfel, unul dintre vectorii importanţi atunci când vine vorba despre indicatorii de piaţă şi dimensiunea profitului.\n\nPersonajul de comedie Nicu Raţă, interpretat de actorul Marius Chivu în serialul de televiziune „Las Fierbinţi”, pare să fi fost sursa de inspiraţie pentru doi dintre intreprinzătorii buzoieni, care au decis să dezvolte şi în realitate o afacere pe modelul celei prezentate în serial. Primul servicu de taximetrie în zona rurală a apărut în urmă cu aproape trei ani în comuna Gura Teghii. Beneficiarii serviciului spun că pot fi distinse două principale zone de piaţă, de unde agentul econmic îşi asigură profitul. În primul rând, este vorba despre folosirea la maxim a fiecărei zile de joi din săptămână, atunci când la Gura Teghii, satul de reşedinţă al comunei, se organizează târgul local. Clienţii taximetristului privat sunt locuitori din satele învecinate: Furtuneşti, Nemertea, Păltiniş, Vadu Oii, Varlaam. Pe de altă parte, celelalte zile sunt acoperite de curse locale, dar cele mai importante sunt cele care au ca destinaţie oraşul Nehoiu. Nu în ultimul rând, taximetristul local este deosebit de util în perioada weekendului, atunci când autobuzele circulă foarte rar – sâmbăta două curse, sau chiar deloc – duminica.\n\nPe modelul de piaţă preluat de la Gura Teghii, în prima săptămână a lunii decembrie 2024 Primăria Siriu a eliberat autorizaţie de funcţionare pentru serviciul de taximetrie la cerea unui întreprinzător local. În acest caz s-ar părea că şeful administraţiei locale manifestă mai mult optimism decât întreprinzătorul privat, din moment ce a declarat deja presei că Primăria Siriu ar putea elibera până la 10–12 autorizaţii de taximetrie, lăsând să se înţeleagă, de altfel, că acesta ar fi nivelul de saturaţie, pe piaţa locală pe acest domeniu de activitate.",
  "metadata": {
    "original_file": "opiniabuzau_0133.html"
  }
}