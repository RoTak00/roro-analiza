{
  "title": "„Cuziștii” s-au calificat în competiția de la Praga! •",
  "content": "Elevii Liceului Tehnologic „Alexandru Ioan Cuza” din Buzău au demonstrat că pasiunea și perseverența pot aduce rezultate excepționale. În cadrul prestigiosului concurs Noark, echipa liceului a reușit să se impună ca și câștigătoare a etapei regionale, obținând un premiu de 1.500 de euro (contravaloarea în lei) și căști Sony pentru fiecare membru al echipei.\n\nDar succesul lor nu se oprește aici. Triumful în etapa regională le-a asigurat și un loc în finala europeană a competiției, care se va desfășura în Praga, între 24 și 26 martie anul acesta. În această etapă decisivă, Liceul „Cuza” va fi reprezentat de un profesor și un elev din echipa câștigătoare – formată din elevii Andrei Arghir, Leontin Bondrea, Andrei Iazăgeanu, Alexandru Radu și Alexandru Vasile, și profesorii coordonatori: Robert Harabagiu și Nicolae Toader -, care vor duce mai departe spiritul de competiție și excelență al școlii.\n\nAcest rezultat remarcabil reflectă nu doar munca și talentul elevilor, ci și dedicarea profesorilor care îi îndrumă zi de zi. Prin participarea la competiția europeană, liceul își afirmă locul printre instituțiile de învățământ de top și demonstrează că educația tehnologică din Buzău poate concura la cel mai înalt nivel internațional.\n\nDespre această reușită europeană, directorul Liceului „Cuza”, Robert Harabagiu, a declarat: „echipa noastră va concura la Praga împotriva celor mai bune proiecte din Europa, având șansa de a câștiga marele premiu de 10.000 de euro! Profesorul coordonator și conducătorul echipei de proiect vor fi invitați la Gala de premiere, unde se va decide marele câștigător.\n\nAceasta este victoria noastră, a tuturor! Ați fost alături de noi 26 de zile, ne-ați susținut necondiționat și ne-ați oferit oportunitatea de a ajunge în această etapă decisivă. Fără voi, nu am fi ajuns aici!\n\nVă mulțumim din suflet! Am demonstrat împreună că unitatea, perseverența și excelența ne duc spre succes! Acum, ne pregătim să reprezentăm România cu mândrie pe scena europeană!”\n\nComunitatea buzoiană care a susținut cu voturi parcursul spre reușită al cuziștilor și care a crezut în potențialul elevilor acestui liceu, este mândră de această reușită și îi încurajează în continuare în parcursul lor către succes. Cei 37.000 de da pe care i-ați primit în calificări din partea buzoienilor par să spună acum:„ Mult succes în Praga, Liceul „Cuza”! Suntem alături de voi!”",
  "metadata": {
    "original_file": "opiniabuzau_0065.html"
  }
}