{
  "title": "Consiliul Judeţean premiază performanţa",
  "content": "Echipa de minivolei a CSS Buzău a câştigat ediţia din acest an a campionatului naţional feminin, competiţie al cărei turneu final s-a disputat la Craiova. În finală, buzoiencele au dispus chiar de formaţia gazdă, CSV Craiova.\n\nDisputat la Craiova, turneul final feminin de minivolei s-a încheiat cu victoria formaţiei CSS Buzău.\n\nAntrenată de Alina Bălan, formaţia din Buzău a învins în finală, cu scorul de 3-2, pe CSV Craiova, luându-şi astfel revanşa după înfrângerea suferită în grupă, în faţa aceleiaşi adversare. Atunci, jucătoarele din Craiova, antrenate de Radu Chifu, învinseseră cu 3-2.\n\nDe menţionat, echipa buzoiană a fost repartizată într-o grupă de foc, cu LPS Brăila şi ambele echipe din oraşul Banilor, CSV şi CNNT.\n\nîn semifinale, CSS Buzău trecuse cu scorul de 3-2 de CSS Muscel Câmpulung, iar CSV Craiova cu 3-1 de LPS Cetate Deva.\n\nMedaliile de bronz au fost obţinută de CS Muscel Câmpulung. Formaţia pregătită de Adrian Mihăilă a dispus cu scorul de 3-1 de LPS Cetate Deva, echipă antrenată de Liviu Grădinaru.\n\nMiercuri, în cadrul şedinţei ordinare a Consiliului Judeţean Buzău, campioanele naţionale au fost premiate de preşedintele Petre Emanoil Neagu şi aplaudate la scenă deschisă de consilierii prezenţi. Tinerele sportive sunt, conform spuselor preşedintelui Consiliului Judeţean, adevărate ambasadoare ale judeţului.\n\nLa turneul final au mai participat Dinamo Bucureşti, Cetate Deva, şi Alpha Sport Team Sibiu.",
  "metadata": {
    "original_file": "arenabuzoiana_0005.html"
  }
}