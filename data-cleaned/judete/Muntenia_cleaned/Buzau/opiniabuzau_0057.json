{
  "title": "Lucian Romașcanu, ales președinte al Consiliului pentru Dezvoltare Regională Sud-Est •",
  "content": "Președintele Consiliului Județean Buzău și lider al Partidului Social Democrat Buzău, Lucian Romașcanu, a fost ales, președinte al Consiliului pentru Dezvoltare Regională Sud-Est, în cadrul unei ședințe desfășurate alături de reprezentanți ai județelor din regiune.\n\nSediul Consiliului Județean Buzău a fost ales pentru organizarea ședinței Consiliului pentru Dezvoltare Regională Sud-Est, care a avut loc miercuri, 29 ianuarie a.c., în Sala „D. Filipescu”. Ședința a fost prezidată de Luminița Mihailov, director general al Agenției de Dezvoltare Regională Sud-Est, alături de reprezentanți din celelalte cinci județe membre, respectiv Vrancea, Constanța, Galați, Tulcea, Brăila și Buzău. Principalul punct pe ordinea de zi a fost alegerea unui nou președinte al Consiliului ADR Sud-Est, gazda evenimentului, Lucian Romașcanu, șeful Executivului Consiliului Județean Buzău, primind prerogativele șefiei Consiliului organizației.\n\nLucian Romașcanu a subliniat importanța acestei funcții și angajamentul său față de dezvoltarea județelor din sud-estul țării prin investiții strategice și proiecte de impact. „Este o mare responsabilitate și un angajament de a susține dezvoltarea județelor din regiune prin investiții strategice și proiecte de impact. Rămân dedicat dezvoltării regionale și implementării soluțiilor care aduc beneficii reale comunităților noastre!”, a declarat acesta după votul de alegere.\n\nPe ordinea de zi a ședinței s-au aflat mai multe subiecte, printre care propunerea de buget a Agenției pentru Dezvoltare Regională (ADR) Sud-Est pentru anul 2025, aprobarea listei de modernizare a drumurilor județene din regiune, proiect esențial pentru îmbunătățirea infrastructurii rutiere, alocările financiare din Apelul 2 – Buget Regional, destinate proiectelor locale de dezvoltare.\n\nAlegerea lui Lucian Romașcanu în fruntea acestui for regional vine într-un moment în care accesarea fondurilor europene și implementarea proiectelor de infrastructură sunt priorități majore pentru județele din sud-estul României.",
  "metadata": {
    "original_file": "opiniabuzau_0057.html"
  }
}