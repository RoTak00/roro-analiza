{
  "title": "PROIECT INEDIT la Braila: garduri cu imagini de arhiva la cimitirele Sf. Constantin si Radu-Negru - stiri Braila",
  "content": "Primaria are in plan, in perioada urmatoare, sa schimbe radical aspectul gardurilor a doua cimitire din municipiu, dupa un model inedit folosit in Buzau, la gardul unei unitati militare. Este vorba despre montarea unor panouri cu imagini de arhiva la cimitirele Sf. Constantin si Radu-Negru, care vor oferi zonelor un aspect unic.\n\n„Gardul de la cimitirul Sfantul Constantin va avea o abordare privind istoria municipiului Braila cu imaginile pe care le-am gasit in arhiva Primariei si la Muzeul Brailei, o expozitie cu o tematica privind razboaiele de eliberare duse de soldatii romani, braileni in special; la intrarea in Braila dinspre Buzau (n.r. cimitirul Radu-Negru), gardul cimitirului va fi reabilitat, iar imaginile vor reprezenta unele cladiri monumente istorice sau reprezentative pentru municipiul Braila, realizate in nuante alb-negru pentru a pune o patina a timpului pe ceea ce inseamna istoria municipiului Braila”, a anuntat primarul Marian Dragomir.\n\nIn Buzau, inca de anul trecut, la intrarea in oras dinspre Ploiesti, autoritatile locale au montat peste 140 de panouri imprimate cu fotografii din Primul Razboi Mondial si explicatiile aferente pentru a ascunde gardul inestetic al unei unitati militare. Expozitia stradala permanenta cu tematica istorica a fost foarte apreciata de buzoieni.",
  "metadata": {
    "original_file": "debraila_0031.html"
  }
}