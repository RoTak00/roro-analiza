{
  "title": "Un PNL-ist cu ștate vechi este noul director medical interimar al Spitalului Județean: medicul Cristian Pricop, consilier județean - stiri Braila",
  "content": "Medicul ortoped Cristian Pricop, consilier județean și membru PNL cu ștate vechi, este, începând cu 1 octombrie, noul director medical interimar al Spitalului Clinic Județean de Urgență. Acesta va ocupa funcția până va fi organizat concurs.\n\nNumirea lui Pricop vine că urmare a demisiei chirurgului Dragoș Voicu. În campania pentru alegerile parlamentare din 2016, Voicu a fost un susținător al PNL, fiind protagonistul unui clip electoral cu sigla liberalilor.\n\nPractic, lui Cristian Pricop i-au fost delegate atribuțiile de director medical. PNL-istul nu a fost numit director medical interimar întrucât este și șef de secție, situație de incompatibilitate.\n\nCu alte cuvinte, Pricop va exercita funcția de director medical, dar va încasa salariul de șef de secție.\n\nCristian Pricop este și consilier județean din partea PNL, ales în 2020. În curând, mandatul din CJ se va încheia și va fi validat noul consiliu rezultat în urma alegerilor locale din 9 iunie, când Pricop nu s-a mai aflat pe lista PNL de consilieri județeni.\n\nCristian Pricop a mai fost, în perioada 2013-2020, consilier local municipal din partea PNL.\n\nMai mult, în 2014, medicul ortoped a candidat pe lista PNL pentru alegerile europarlamentare din partea Organizației Județene Brăila, însă pe un loc neeligibil.",
  "metadata": {
    "original_file": "debraila_0023.html"
  }
}