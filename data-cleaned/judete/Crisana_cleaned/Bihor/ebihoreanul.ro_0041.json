{
  "title": "Cu Dumnezeu, înainte! Primăria Oradea va amenaja o parcare în vecinătatea Bisericii Baptiste Speranța (FOTO)",
  "content": "Anii electorali sunt proști pentru afaceri, fiindcă există incertitudinea viitoarei guvernări, dar se arată buni pentru biserici, pentru că, în încercarea de a-și mări șansele, politicienii devin mai darnici.\n\nDupă ce în ultima ședință din precedentul mandat, Consiliul Local Oradea a aprobat cedarea către parohii, cu titlu gratuit, a 8.000 mp de terenuri de sub trei lăcașe de cult ortodoxe, municipalitatea mai face un gest de bunăvoință.\n\nPrimăria va amenaja o parcare cu 61 locuri în vecinătatea Bisericii Baptiste Speranța din strada Thurzó Sándor, printr-o investiție de 3,4 milioane lei, documentele fiind deja aprobate, așa încât lucrarea să se facă cel târziu la începutul anului viitor.\n\nPentru realizarea parcării de 4.300 mp, municipalitatea va expropria circa 2.500 mp spre șoseaua de centură, în prezent spații virane, contra unei sume de circa 148.000 euro.\n\nParcarea, ce-i drept, va fi publică, căci va putea fi folosită și de angajații altor două firme care au sediile în zonă, dar investiția îi vine bisericii ca o mănușă. Una încălzită cu ocazia strângerilor de mână din octombrie, când la inaugurarea clădirii BBSO au fost invitați președintele CJ Bihor, Ilie Bolojan, primarul Florin Birta, viceprimarii și alți liberali...",
  "metadata": {
    "original_file": "ebihoreanul.ro_0041.html"
  }
}