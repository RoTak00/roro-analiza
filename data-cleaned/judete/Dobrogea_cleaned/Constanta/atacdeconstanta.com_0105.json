{
  "title": "Batalionul 307 Infanterie Marină participă la Exercițiul multinațional „Summer Shield”",
  "content": "Un detașament de militari de la Batalionul 307 Infanterie Marină, condus de locotenentul Alexandru Taban, va participa, în perioada 13-30 aprilie, la Exercițiul multinațional „Summer Shield”.\n\nInfanteriştii marini români vor executa, alături de aproximativ 1000 de militari din Bulgaria, Canada, Estonia, Germania, Letonia, Lituania, Luxemburg şi Statele Unite ale Americii, activități de instrucție pentru planificarea și coordonarea sprijinului de luptă pe timpul operațiilor defensive.\n\nExerciţiul, desfăşurat la baza militară Adazi din Letonia, sub conducerea comandantului Batalionului de Sprijin leton, locotenent-colonelul Gert Savins, are ca obiectiv principal creșterea nivelului de instrucție colectivă și al interoperabilității în domeniul operațiilor la nivel tactic ca forță de sprijin.",
  "metadata": {
    "original_file": "atacdeconstanta.com_0105.html"
  }
}