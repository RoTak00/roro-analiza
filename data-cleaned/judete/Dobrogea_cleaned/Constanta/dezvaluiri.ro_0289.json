{
  "title": "Festivalul Diversității din Mahmudia, un succes și în 2024",
  "content": "Pe 24 august a avut loc la Mahmudia unul din evenimentele devenite deja de tradiție pentru finalul de sezon estival, Festivalul Diversității.\n\n„În ciuda căldurii excesive, evenimentul a fost unul de succes și am avut circa 1.500 de participanți. Am fost multiple atracții pentru spectatorii de toate vârstele, iar atracția principală a fost spectacolul dat de ansambluri folclorice din opt comune, care au prezentat și au sărbătorit diversitatea etnică și culturală a zonei” ne-a declarat primarul Ion Șerpescu.\n\nRespect pentru tradiții și pentru cei care le duc mai departe\n\nPe scena festivalului a urcat ansamblul „Kațiușa” din Mahmudia, alături de invitații lor din Cerna, Luncavița, Beștepe și alte localități. Ajuns la ediția a VI-a, evenimentul a devenit o tradiție a lunilor august-septembrie în comuna de la marginea Deltei, ca urmare a eforturilor organizatorilor – Primăria și Consiliul Local Mahmudia, alături de centrul Cultural Delta Dunării.\n\nUn moment special în cadrul festivalului a fost reprezentat de sărbătorirea seniorilor comunei – cei care asigură ducerea mai departe a tradițiilor moștenite din generație în generație: Șase cupluri de cetățeni ai comunei care și-au sărbătorit în acest an „nunta de aur” (50 de ani de căsnicie) au primit felicitările și admirația organizatorilor și spectatorilor participanți la festival.",
  "metadata": {
    "original_file": "dezvaluiri.ro_0289.html"
  }
}