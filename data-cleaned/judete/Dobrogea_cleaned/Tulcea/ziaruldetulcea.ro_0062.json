{
  "title": "Sfânta Fecioară Maria să vă însoţească şi să vă ocrotească, oriunde v-aţi afla",
  "content": "Sărbătorim astăzi Ziua Marinei Române, într-un moment încărcat de tensiune în regiune, dar mai ales în zona Mării Negre. Această zi ne oferă pentru noi toţi un bun prilej să ne amintim de curajul marinarilor care au luptat de atâtea ori şi s-au jertfit pentru această ţară.\n\nNe mândrim cu marinarii noştri, aflaţi în diverse misiuni, departe de familiile lor. Îi apreciem şi le mulţumim pentru faptul că sunt adevăraţi ambasadori ai României şi ne fac cinste, indiferent de misiunile la care participă.\n\nVă mulţumim tuturor pentru tot ce faceţi, fie că sunteţi în misiuni militare sau implicaţi în diverse activităţi comerciale, şi vă dorim să vă întoarceţi sănătoşi acasă.\n\nCa ofiţer în Marina Civilă, vă urez dragi foşti colegi succes în activitate, iar Sfânta Fecioară Maria să vă însoţească şi să vă ocrotească, oriunde v-aţi afla.\n\nLa mulţi ani şi vânt din pupa!",
  "metadata": {
    "original_file": "ziaruldetulcea.ro_0062.html"
  }
}