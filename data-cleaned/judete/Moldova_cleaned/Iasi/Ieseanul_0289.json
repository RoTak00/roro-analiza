{
  "title": "Elena Moşuc, interpretând un cântec ortodox în Basilica San Nicola din Bari",
  "content": "După turneul de succes întreprins în Japonia, soprana Elena Moşuc a strălucit la Teatrul Petruzzelli din Bari, în rolul Luciei de Lammermoor. Reacţiile publicului, dar şi a criticii de specialitate, au fost la superlativ. “Fără nici un dubiu, vocea Elenei Moşuc a readus la viaţă interpretarea rolului Lucia, oferindu-i o dimensiune profund umană şi incisivă. Cu un stil muzical expresiv, Elena Moşuc a demonstrat agilitatea şi virtuozitatea necesare unui rol dificil”, au arătat cronicarii muzicali din peninsulă. Însă Elena Moşuc a făcut un gest mai impresionant decât cel pe scena teatrală. Aflată incognito în Basilica San Nicola, celebra soprană a interpretat, în faţa enoriaşilor prezenţi în lăcaşul de cult, un cântec dedicat Sfinţilor Nicolae şi Nectarie. „Un cântec ortodox român de laudă pentru Dumnezeu, mulţumire şi recunoştinţă pentru tot ceea ce sunt”, a descris Elena Moşuc emoţionantul său gest.",
  "metadata": {
    "original_file": "Ieseanul_0289.html"
  }
}