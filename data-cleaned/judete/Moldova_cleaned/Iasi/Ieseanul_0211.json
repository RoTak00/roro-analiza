{
  "title": "Spectacol cu roboți creați de liceeni, duminică, la Palas",
  "content": "Liceeni din Iași, dar și din regiune, participanți la programul BRD FIRST Tech Challenge România, vin la Palas să impresioneze publicul cu roboții construiți de ei.\n\nDEMO ROBOTICA va avea loc duminică, pe 3 februarie 2019, în Atriumul Palas Mall. Evenimentul inedit îi are în prim-plan pe elevii de liceu din Iași și Suceava înscriși în programul de robotică BRD FIRST Tech Challenge România, organizat de Asociația Nație prin Educație.\n\nDemonstrații captivante \n\n De la ora 14.00, tinerii vor face spectacol la Palas, cu ajutorul roboților construiți chiar de ei. Demonstrațiile vor fi deosebit de captivante pentru publicul de toate vârstele, mai ales pentru că tehnologiile sunt realizate de către liceeni. Echipele Fuse (Colegiul Național „Costache Negruzzi” din Iași), CyLiis (Liceul Teoretic de Informatică „Grigore Moisil” din Iași) și Filatronics (Liceul Teoretic Filadelfia Suceava) sunt pregătite să le ofere curioșilor informații despre proiectele pe care le-au realizat și despre utilitatea acestora, dar și să împărtășească cu ei impresii despre pasiunea lor pentru robotică și științe exacte.\n\nEchipele fac parte din cea mai mare competiție de robotică pentru elevi de liceu din țară – BRD FIRST Tech Challenge România. În programul dezvoltat de Nație prin Educație sunt înscrise 145 de echipe, 2.000 de elevi de liceu, din 77 de orașe. Miza cea mare este participarea la Campionatul Național de Robotică, care va avea loc la București, pe 22 – 24 martie 2019, și calificarea la Campionatul Mondial din SUA (aprilie 2019).",
  "metadata": {
    "original_file": "Ieseanul_0211.html"
  }
}