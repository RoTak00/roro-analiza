{
  "title": "Șase medalii, între care și una de aur, obținute de studenții TUIASI la o olimpiadă internațională de matematică",
  "content": "Studenții Universității Tehnice „Gheorghe Asachi” din Iași (TUIASI) au obținut o medalie de aur, una de argint și patru medalii de bronz la Concursul internațional de matematică pentru studenți „Open Mathematical Olympiad for University Students” organizat în perioada 5 – 6 mai 2021 de International University for the Humanities and Development din Ashgabat, Turkmenistan.\n\nLa această competiție au participat 349 de studenți din 16 țări : Argentina, Armenia, Azerbaijan, Bulgaria, Estonia, Grecia, Kazahstan, India, Indonezia, Polonia, România, Rusia, Turkmenistan, Ucraina, Uzbekistan și Vietnam. „Studenții Universității Tehnice «Gheorghe Asachi» din Iași au avut o comportare excepțională, obținând o medalie de aur, o medalie de argint și 4 medalii de bronz. Performanța este cu atât mai mare cu cât concursul a avut loc pe perioada vacanței, online, și a fost dificil să ne coordonăm . Spre exemplu, au fost studenți în drumeții, unii erau pe munte, alții la Lacul Roșu, și fiecare a intrat online de unde a putut. Cu toate acestea, rezultatele au fost foarte bune”, a declarat lect. univ. dr. Marcel Roman, directorul Departamentului de Matematică și Informatică de la TUIASI.\n\nMedaliile au fost obținute de către studenții de la Facultatea de Automatică și Calculatoare de la TUIASI. Gabriel Alexandru Scînteie , anul al II-lea, a luat medalia de aur, medalia de argint a obținut-o Stelian Cristian Grecu , anul al III-lea, în timp ce bronzul l-au luat Maria-Gabriela Fodor , anul I, Vlad Batalan , anul al III-lea, Robert Curpăn , anul al II-lea, și Andrei-Iosif Iojă , anul I.\n\nStudenții au fost pregătiți în cadrul „Centrului de Pregătire Performantă în Matematică” de către profesorii TUIASI – Marcel Roman, Radu Strugariu și Marian Panțiruc.",
  "metadata": {
    "original_file": "Ieseanul_0114.html"
  }
}