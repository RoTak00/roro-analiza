{
  "title": "La ceremonia decorării sale din capitala Marii Britanii Morariu, escortat de poliţiştii londonezi",
  "content": "Florin Morariu, ieşeanul care a ieşit cu făcăleţul pe străzile Londrei fugărindu-i pe teroriştii autori ai atentatului din 3 iunie 2017, a primit la începutul acestei săptămâni o înaltă distincţie din partea autorităţilor britanice. Curajul ieşeanului care lucra într-o brutărie a fost astfel răsplătit prin acordarea ordinului „The Queen’s Commendation for Bravery”. În cadrul unei mici ceremonii ţinută la Londra, împreună cu Morariu au mai fost recompensaţi încă 29 de poliţişti, ieşeanul primind cel mai înalt rang al distincţiei. “Victoria înseamnă disciplină, instrucţie, sănătate, curăţenie, îngrijire, îndrăzneală şi curaj!”, a postat Florin Morariu pe contul său de Facebook, rezumând în câteva cuvinte sentimentele pe care le-a trăit în capitala britanică.",
  "metadata": {
    "original_file": "Ieseanul_0232.html"
  }
}