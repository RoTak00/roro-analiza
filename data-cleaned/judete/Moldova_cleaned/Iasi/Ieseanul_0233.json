{
  "title": "„Enigma Otiliei”, un musical de excepție, pe scena Amfiteatrului Palas",
  "content": "Pentru cei care iubesc teatrul, dar și muzica, Amfiteatrul Palas lansează invitația de a participa la un eveniment care le îmbină într-o manieră aparte.\n\nComedia – musical „Enigma Otiliei”, o adaptare după George Călinescu, se va juca joi, pe 23 august 2018, de la ora 20.30. Este o producție a Trupei 7 din Cluj-Napoca, care, prin umor și muzică, va introduce publicul în universul Otiliei, în care se învârt membrii unei familii pline de defecte, unii dintre ei chiar degenerați, toți având în comun goana după bani și lipsa de educație. Moș Costache Giurgiuveanu acaparează atenția cu avariția lui, Aglae, „baba absolută”, este într-un permanent schimb răutăcios de cuvinte cu celelalte personaje, Aurica continuă să fie acră și nesuferită, iar Titi aduce comicul în orice situație.\n\nSpectacolul este interpretat de actori cu numeroase valențe actoricești și muzicale, fiind o comedie spumoasă și plină de vervă, aproape fiecare replică fiind un motiv de amuzament.\n\nBiletele pot fi achiziționate de la Centrele Info Palas Mall sau online, pe site-ul www.palasmall.ro. Elevii, studenții și pensionarii beneficiază de un discount de 10%. Dacă vor fi condiții meteo nefavorabile, spectacolul va fi reprogramat. Detalii vor fi postate pe pagina de Facebook Palas.",
  "metadata": {
    "original_file": "Ieseanul_0233.html"
  }
}