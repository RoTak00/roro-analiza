{
  "title": "Ansambluri folclorice din Bulgaria, Republica Moldova, Ucraina și România, pe scena Palas în cadrul Festivalului Internațional „Cătălina” din Iași",
  "content": "Obiceiurile și tradițiile populare din România și nu numai sunt aduse în Iași de mai multe ansambluri, în cadrul Festivalului Internațional de Folclor pentru Copii și Tineret „Cătălina”. Parcul Palas găzduiește și în acest an momentele artistice de dans și muzică populară susținute de 16 ansambluri folclorice naționale și internaționale.\n\nMiercuri și joi , 5 și 6 iulie 2023 , parcul Palas găzduiește cea de-a XXVII-a ediție a Festivalului Internațional de Folclor pentru Copii și Tineret „Cătălina” . Evenimentul începe și cu o paradă a costumelor populare, care se va încheia în parcul Palas. Ansamblurile pe care ieșenii le vor vedea pe scenă vin din Bulgaria , Republica Moldova și Ucraina , dar și din zone cu multă încărcătură folclorică din România: Sighișoara , Olt , Târgu Neamț , Suceava , Botoșani , Vaslui și Iași . Ansamblurile vor concura prin dansuri tradiționale, în fața unui juriu specializat.\n\nÎn prima zi de festival , miercuri , de la ora 16.00, ansamblurile folclorice vor urca pe scenă și vor exprima prin dans și muzică tradițiile din zonele pe care le reprezintă. Iar de la ora 19.30 , vor avea loc două recitaluri susținute de artiștii Cristinel Iordăchioaia și Sergiu Grăunte . Joi , momentele artistice ale ansamblurilor concurente încep de la ora 16.00 , iar de la ora 18.00 va începe festivitatea de premiere. Teodora Panainte și Petrică Remus Fandarac vor susține, de la ora 20.00 , un moment special de muzică populară tradițională.\n\nTot în cadrul Festivalului Internațional de Folclor pentru Copii și Tineret „Cătălina” va avea loc și Târgul Meșteșugarilor , unde artizani cu experiență îi așteaptă pe cei dornici la ateliere artistice tradiționale.",
  "metadata": {
    "original_file": "Ieseanul_0016.html"
  }
}