{
  "title": "La Poli Iaşi, viaţa e roze. Andrei Cristea, încercând să ridice deasupra capului Cupa Campionilor Cotnăreni",
  "content": "Chiar de ziua lui Andrei Cristea, compania Cotnari i-a invitat pe toţi jucătorii de la Poli la un chef în pivniţele burduşite cu vin şi alte licori dintre cele mai reconfortante. În fotografia postată pe Facebook de căpitanul şi golgeterul lui Poli apare bossul de la Cotnari, Constantin Deleanu, câteva sticle pântecoase de rose şi o parte din jucători, printre care şi Jo Santos, cel care va evolua la CSU Craiova în sezonul viitor. Absentează din imagine antrenorul Flavius Stoican, dar şi Platini, cei doi fiind certaţi după meciul cu FCSB. Nu-i nimic, la cât de bine arată sticloanţele din fotografie, pare că Bachus s-a integrat bine în lotul ieşean. După chef, fotbaliștii ieșeni nu au mai fost în stare să se concentreze, astfel încât au pierdut ultimul meci din campionat, cel de-acasă cu CSU Craiova.",
  "metadata": {
    "original_file": "Ieseanul_0248.html"
  }
}