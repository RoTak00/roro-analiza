{
  "title": "Dama de pe eşichierul politic ieşean. Iulia Scântei, o expertă a mutărilor strategice din PNL",
  "content": "Încă sunt confuză: eu fac parte dintr-un partid politic sau dintr-o partidă de şah?\n\nPNL Iaşi are în rândurile sale un strateg şahistic de talia Elisabetei Polihroniade. Noua mare maestră a combinaţiilor din rândul liberalilor ieşeni este senatoarea Iulia Scântei, care, într-o postare pe Facebook, a făcut o analiză a situaţiei politice actuale demnă de stilul lui Kasparov: “Pentru cine știe și joacă șah, cred că PNL continuă să se mențină după eșecul din alegeri, într-o poziție de inferioritate atât față de coaliția de guvernare din Parlament, cât și în raport de instituția Președintelui. Ori acel jucător care este în inferioritate are două opțiuni: mutarea de aur care să-l ridice peste adversar sau o mutare permanentă de pat șahistic, care nu-l ajută să câștige ci doar să remizeze. Remiza în politică nu va aduce PNL la guvernare (…) Nici Președintele Iohannis, și nici PSD-ul nu țin în șah PNL-ul, iar cu siguranță cei care sunt simpatizanți ai liberalilor de ieri sau de azi, votanți tradiționali, nu doresc să își vadă partidul terminându-și istoria printr-un <<pat>> ca în șah”. După aceste raţionamente, e clar că Iulia Scântei ar putea face ravagii printre mesele şahiştilor din Podu Roş, câştigându-şi titlul de regină a politicii ieşene.",
  "metadata": {
    "original_file": "Ieseanul_0274.html"
  }
}