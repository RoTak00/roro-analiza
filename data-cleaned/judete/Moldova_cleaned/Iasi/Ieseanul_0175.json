{
  "title": "O studentă a Facultății de Design Industrial a câștigat marele premiu al unui important concurs internațional de design",
  "content": "Paula Pruteanu, de la Facultatea de Design Industrial și Managementul Afacerilor, Universitatea Tehnică „Gheorghe Asachi” din Iași, a câștigat Marele Premiu al Concursului Internațional „ModaPortugal Fashion Design Competition 2019”, care a avut loc în perioada 3 – 5 decembrie 2019 în Porto, Portugalia.\n\nDin opt țări \n\n Tânăra studentă a făcut parte din delegația facultății care a participat la acest concurs, aflat la cea de-a șasea ediție, și care a fost alcătuită, pe lângă Paula Pruteanu, din Cristina Condrache, Aura Miron și Ramona Popa, fiind coordonate și însoțite de șef lucrări dr. ing. Bogdan Sârghie, cadru didactic al facultății. Paula Pruteanu a câștigat Marele Premiu la secțiunea „The Best Young Footwear Design”, juriul apreciind că premiul obținut a reflectat originalitatea, nivelul de inovație și realizarea tehnică a produselor prezentate în concurs. La competiția organizată de CENIT – Centro de Inteligência Têxtil – și ANIVEC – în parteneriat cu APICCAPS și MODALISBOA, au participat tineri designeri de îmbrăcăminte și încălțăminte din opt țări europene, reprezentanți ai unor școli de design de top: London College of Fashion (Marea Britanie), Institut Français de la Mode (Franta), ARSUTORIA (Italia), HEAD – Geneva University of Art and Design (Elvetia), IED – Instituto Europeo di Design (Spania), AALTO University (Finlanda), POLIMODA (Italia), Lisbon School of Design, Escola Profissional de Felgueiras, MODATEX, ESAD și FA.UL (Portugalia).",
  "metadata": {
    "original_file": "Ieseanul_0175.html"
  }
}