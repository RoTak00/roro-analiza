{
  "title": "Cosmin Marcovici, agonie lirică şi extaz pescăresc",
  "content": "E limpede, tenorul Cosmin Marcovici pare a se îndepărta tot mai mult de Opera ieşeană. Se ştie faptul că, imediat după revenirea lui Beatrice Rancea la cârma Operei, interimatul lui Marcovici ca manager general a luat sfârşit, acesta devenind director artistic. După scurt timp, tenorul şi-a dat demisia şi din această funcţie, fără nici o explicaţie, dar lăsând să se întrevadă anumite disensiuni faţă de viziunile directoriale ale lui Rancea. Plecarea la începutul lui iunie la Opera din Braşov pentru a juca rolul principal în opera Tosca a constituit un semn şi mai clar că pe Marcovici nu-l mai trage aţa spre Iaşi. De altfel, la întrebarea unui fan dacă mai revine la Iaşi, Marcovici a răspuns, evaziv: „Cine mai ştie??”. Între timp, fiind un pasionat pescar, solistul (încă) al Operei din Iaşi şi-a îndulcit depresia prin capturarea unui crap uriaş, lung de 90 de cm. Nu ştim cum l-a preparat, dar dacă a avut nevoie de lămâie, sigur găsea în biroul lui Beatrice Rancea.",
  "metadata": {
    "original_file": "Ieseanul_0243.html"
  }
}