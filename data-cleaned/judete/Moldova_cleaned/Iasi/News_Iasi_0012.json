{
  "title": "Numărul de companii care preferă dezvoltarea prin sistemul de franciză, creștere spectaculoasă",
  "content": "Franchwise, lider pe piața de consultanță în domeniul francizelor în România și în CEE, a realizat o analiză internă conform căreia numărul companiilor românești (francizorilor) care mizează pe dezvoltarea prin sistemul de franciză a crescut cu 30% în perioada 2020-2022 comparativ cu 2019. Pentru a dezvolta acest model de business și în zona Moldovei, Franchwise a organizat în perioada 24-28 aprilie o serie de evenimente dedicate atât celor care își francizează afacerea, cât și celor care au venituri și pot investi într-o franciză , ocazie perfectă de a prezenta franciza care generează lunar 5.000 de euro profit: SolarFix, companie specialistă în sisteme fotovoltaice.\n\nPotrivit specialiștilor Franchwise, nișele cu potențial mare de dezvoltare prin franciză pentru companii sunt beauty, fitness, healthcare, produse sau servicii destinate copiilor, agenții de real estate, florării, cabinete veterinare sau magazine pentru animale de companie, servicii de îngrijire bătrâni și servicii profesionale (contabilitate). Aceste nișe au o cerere ridicată pe piața românească și se pot adapta ușor la diferite zone geografice și segmente de clienți.\n\n“Credem că Iași devine un centru foarte puternic de dezvoltare și un adevărat catalizator al firmelor cu potențial de investiție pentru Moldova. Avem exemple de companii foarte cunoscute care s-au dezvoltat prin acest sistem de francize din regiune, cum ar fi Spartan, Simigeriile Petru sau cafenelele Zireto. Iar acest lucru ne demonstrează că antreprenorii din regiune sunt din ce în ce mai deschiși la a dezvolta sau a prelua francize. Lucru reconfirmat și de prezența mare la evenimentele organizate în ultima săptămână la care au participat 120 de persoane”, explică Paul Voicu, Managing Partner Franchwise.\n\nPotrivit datelor Franchwise, industriile care generează cele mai multe francize sunt retailul de proximitate, de exemplu: Inmedio are peste 200 de unități, iar La Doi Pași are o rețea care a depășit 1.900 de parteneri. Industria de food and beverage rămâne una de succes și cu potențial de creștere constant. Un astfel de exemplu este Simigeria Petru care e dezvoltat rețele de peste 70 de unități cu potențial de a depăși rapid 100.\n\nO franciză este o formă de colaborare între două părți: francizorul și francizatul. Francizorul este proprietarul unui brand recunoscut pe piață, care îi acordă francizatului dreptul de a folosi numele, marca, produsele sau serviciile sale în schimbul unei taxe inițiale și a unor redevențe periodice. Francizatul este cel care cumpără dreptul de a opera sub brandul francizorului și trebuie să respecte anumite standarde de calitate, imagine și proceduri impuse de acesta.\n\nFranciza este o modalitate avantajoasă pentru ambele părți: francizorul își extinde rețeaua fără să investească direct în noi unități și beneficiază de o cotă din vânzările generate de francizați; francizatul își deschide o afacere cu un risc mai mic decât dacă ar porni un business propriu, având la dispoziție un concept testat și validat pe piața.\n\nÎnființată în 2011, Franchwise este cea mai mare companie de consultanță specializată în domeniul francizelor din România, contribuind la dezvoltarea mediului antreprenorial românesc. Până în prezent, Franchwise a ajutat peste 50 de companii din România să se extindă prin sistemul de franciză, intermediind intrarea pe piața românească a unora dintre cele mai cunoscute branduri internaționale – Logiscool, TUI Travel, Hugo Boss, Ethan Allen, Sacoor Brothers. De asemenea, Franchwise a facilitat deschiderea de peste 300 de francize în România, în special în domeniile HoReCa, retail și servicii, în ultimii 10 ani, investiții estimate la o valoare de peste 22 milioane de euro. Pentru a sprijini antreprenorii și viitorii antreprenori să-și dezvolte business-ul, Franchwise a deschis cursuri în vederea francizării pentru francizori și francizați, la care au participant peste 100 de companii până în prezent.",
  "metadata": {
    "original_file": "News_Iasi_0012.html"
  }
}