{
  "title": "Autovehicul furat din Italia, oprit la Albița",
  "content": "Poliţiştii de frontieră din Punctul de Trecere a Frontierei Albiţa au descoperit la controlul de frontieră şi reținut pentru continuarea cercetărilor un autocamion care figura în bazele de date ca fiind furat din Italia, semnalare introdusă cu trei zile în urmă.\n\nÎn data de 25 octombrie a.c., în jurul orei 11.40, în Punctul de Trecere a Frontierei Albiţa – I.T.P.F. Iași, s-a prezentat pentru efectuarea formalităţilor de control necesare trecerii frontierei, pentru a intra în ţară, un bărbat cu cetățenie română și Republica Moldova, în vârstă de 43 de ani, care conducea un autocamion marca Man, înmatriculat în Republica Moldova.\n\nExistând suspiciuni cu privire la situaţia juridică a autovehiculului, colegii noștri au efectuat verificări suplimentare, ocazie cu care au constatat că acesta figurează în bazele de date ca fiind bun căutat pentru confiscare, semnalare introdusă de autoritățile din Italia, la data de 22.10.2024.\n\nCu privire la aspectele constatate, bărbatul a declarat că este un simplu angajat al firmei de transport în proprietatea căreia se află vehiculul și că nu are cunoștință despre faptul că autocamionul în cauză este furat sau implicat în vreun litigiu.\n\nPoliţiştii de frontieră efectuează cercetări în cauză pentru săvârşirea infracţiunii de furt, iar autocamionul, în valoare de 80.000 de lei, a fost reținut în vederea continuării cercetărilor.",
  "metadata": {
    "original_file": "Est_News_0410.html"
  }
}