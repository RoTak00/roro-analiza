{
  "title": "CJ Vaslui va stabili cuantumul sumei forfetare de care beneficiază elevii navetiști pe durata cursurilor şcolare",
  "content": "Consiliul Județean (CJ) Vaslui a deschis procedura de elaborare a proiectului de hotărâre privind stabilirea valorii unitare lei/kilometru aferentă sumei forfetare lunare și a sumei forfetare pe zi, acordate elevilor care sunt şcolarizaţi în altă localitate decât cea de domiciliu și care nu beneficiază de existența serviciilor de transport public, în anul școlar 2024-2025.\n\nPotrivit legislației în vigoare, elevii beneficiază pe durata cursurilor şcolare, de o sumă forfetară lunară al cărei cuantum se stabileşte anual la nivel județean în funcţie de distanţa dintre unitatea de învăţământ şi domiciliu.\n\nSuma forfetară de care beneficiază fiecare elev se stabileşte pe baza valorii unitare lei/kilometru înmulţită cu numărul de kilometri parcurşi zilnic între domiciliu/reşedinţă şi unitatea de învăţământ şi numărul de zile de cursuri din luna de analiză. Asigurarea sumelor forfetare se face pe baza tarifelor aprobate de consiliile judeţene.\n\nConcomitent cu stabilirea valorii unitare lei/km, CJ Vaslui va stabili şi suma forfetară pe zi aferentă fiecărei tranşe de 1 kilometru pe o distanţă de la 1 la 50 de kilometri.",
  "metadata": {
    "original_file": "Est_News_0768.html"
  }
}