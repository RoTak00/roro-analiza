{
  "title": "Mierea de albine din Ucraina va intra mai greu în România! Apicultorii vasluieni s-au plâns că importurile îi falimentează",
  "content": "Mierea de albine din Ucraina va intra mai greu în România! Apicultorii vasluieni s-au plâns că importurile îi falimentează\n\nUniunea Europeană (UE) impune reguli noi în ceea ce privește importurile la miere și produse apicole. Astfel, crescătorii de albine, centrele de colectare și procesatorii din Ucraina au fost informați de către autorități că, din 30 noiembrie 2024, intră în vigoare o legislație mai drastică privind importurile apicole.\n\nMai exact, mierea și alte produse apicole destinate consumului uman pot fi importate în UE numai dacă sunt trimise, primite și/sau produse în unități înregistrate de către autoritatea competentă a țării exportatoare. Informația a fost transmisă public industriei apicole din Ucraina de către Serviciul de presă al Serviciului de Stat pentru Producție și Consum.\n\nÎn ultimii ani, apicultorii vasluieni nu au avut unde să își valorifice marfa din cauza importurilor. Mierea din Ucraina este mult mai ieftină decât cea locală, iar procesatorii preferă să cumpere din import.\n\n„Cu toată producția bună nu avem unde să ne vindem marfa. A intrat pe piața locală foarte multă miere de albine din Ucraina, care se achiziționează la un preț de 7 lei/kilogram. Mierea obținută de noi, care este mult mai bună din punct de vedere calitativ, se vinde cu 11 lei kilogramul/miere polifloră, 14 lei kilogramul/miere de tei, 20 de lei kilogramul/miere de salcâm. Astfel, s-a ajuns ca procesatorii locali să cumpere miere din Ucraina, iar apicultorii vasluieni stau cu mierea pe stoc” , spunea Sorin Braniște, apicultor vasluian.\n\nÎn ultimii ani, numărul de apicultori din județul Vaslui s-a redus constant. Astfel, mai activează circa 6.000 de apicultori, care au în jur de 60.000 de familii de albine.",
  "metadata": {
    "original_file": "Est_News_0939.html"
  }
}