{
  "title": "Materiale pirotehnice fără autorizaţie, descoperite la punctul de trecere a frontierei Bumbăta",
  "content": "Poliţiştii de frontieră din Punctul de Trecere a Frontierei Bumbăta efectuează cercetări în privinţa unui bărbat cu cetăţenie română și Republica Moldova, în autoturismul căruia au fost descoperite articole pirotehnice, deşi acesta nu deţinea autorizaţie pentru a efectua operaţiuni cu astfel de materiale.\n\nÎn data de 21 decembrie a.c., în jurul orei 15.30, în Punctul de Trecere a Frontierei Bumbăta – ITPF Iaşi, s-a prezentat pentru efectuarea formalităţilor de control, pentru a ieşi din ţară, în calitate de conducător al unui autoturism înmatriculat în Germania, un bărbat cu cetăţenie română și Republica Moldova, în vârstă de 36 de ani.\n\nCu ocazia controlului de frontieră, colegii noștri au solicitat lucrătorilor vamali efectuarea unui control amănunțit asupra mijlocului de transport, în urma căruia echipa comună a descoperit, în bortbagajul autoturismului, mai multe articole pirotehnice.\n\nÎn urma verificărilor specifice efectuate s-a concluzionat că acestea aparțin tânărului menționat și că acesta nu deţine autorizaţie pentru a efectua operaţiuni cu astfel de materiale pirotehnice.\n\nPoliţiştii de frontieră efectuează cercetări în cauză sub aspectul săvârşirii infracţiunii de operațiuni cu articole pirotehnice efectuate fără drept, la finalizare urmând a fi dispuse măsurile legale care se impun.\n\nConform prevederilor legale, produsele, în valoare totală de 1.000 de lei, au fost reţinute în vederea continuării cercetărilor.",
  "metadata": {
    "original_file": "Est_News_0139.html"
  }
}