{
  "title": "Ţigări de contrabandă, ascunse sub capota unui autoturism. confiscate la frontieră",
  "content": "Ţigări de contrabandă, ascunse sub capota unui autoturism. confiscate la frontieră\n\nEchipa comună de control din cadrul Punctului de Trecere a Frontierei Albița a descoperit la controlul de frontieră, sub capota unui autoturism, 9.000 de țigarete de proveniență Republica Moldova. Bunurile accizabile descoperite au fost confiscate, iar transportatorul amendat.\n\nÎn ziua de 20 iulie a.c, în jurul orei 03.00, în Punctul de Trecere a Frontierei Albița-ITPF Iaşi, s-a prezentat pentru efectuarea formalităţilor de control, pentru a intra în ţară, conducând autoturismul propriu, un bărbat cu cetățenie română și Republica Moldova, în vârstă de 24 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport și persoanei, ocazie cu care echipa comună de control, formată din poliţişti de frontieră şi lucrători vamali a descoperit, ascunsă și nedeclarată, în vederea sustragerii de la controlul vamal, sub capota autoturismului, cantitatea de 9.000 ţigarete (450 pachete), de proveniență Republica Moldova.\n\nConform prevederilor legale, a fost luată măsura confiscării bunurilor accizabile descoperite, în valoare totală de 6.750 de lei şi sancţionarea contravenţională a bărbatului cu amendă în valoare de 20.000 de lei.",
  "metadata": {
    "original_file": "Est_News_0855.html"
  }
}