{
  "title": "Accident rutier grav produs în zona Dobrina! Medicul a declarat decesul celor două persoane găsite încarcerate",
  "content": "Inspectoratul pentru Situații de Urgență „Podul Înalt” al judeţului Vaslui a intervenit cu o autospecială pentru descarcerare, o autospecială de stingere cu apă și spumă (autospecială echipată cu modul pentru descarcerare și deblocare), o ambulanță SMURD tip C1 (terapie intensivă mobilă), o ambulanță SMURD tip B2 (EPA) și echipaje specializate, pentru descarcerarea, evacuarea și acordarea de prim ajutor calificat victimelor unui accident rutier produs pe DN 24, la ieșirea din municipiul Huși, în zona Dobrina (ieșirea spre localitatea Satul Nou). La intervenție a participat și un echipaj aparținând SAJ Vaslui, echipaj care încadrează o ambulanță tip B2.\n\nÎn accident au fost implicate două autoturisme în care se aflau cinci persoane.\n\nLa sosirea echipajelor de intervenție au fost găsite două autoturisme avariate, două persoane fiind încarcerate și în stare de inconștiență, o a treia victimă fiind evacuată de ceilalți participanți la trafic.\n\nEchipajele de intervenție au executat manevre pentru descarcerarea celor două victime, echipajele medicale efectuând concomitent și protocolul medical specific în astfel de accidente rutiere.\n\nDin nefericire, după efectuarea manevrelor de resuscitare, medicul de pe ambulanța SMURD a fost nevoit să declare decesul celor două persoane găsite încarcerate. Cele două victime decedate sunt doi tineri cu vârste de 19 și 24 de ani.\n\nO a treia victimă, un bărbat a suferit politraumatisme ale membrelor inferioare, acesta fiind transportat la cea mai apropiată unitate medicală de urgență.\n\nCelelalte două persoane implicate în accident au fost evaluate, însă nu au necesitat îngrijiri medicale. Cauza și circumstanțele producerii acestei tragedii sunt cercetate de colegii polițiști.",
  "metadata": {
    "original_file": "Est_News_0225.html"
  }
}