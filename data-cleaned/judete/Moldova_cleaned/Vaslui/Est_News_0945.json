{
  "title": "Important pentru fermieri! Subvenții pentru prime de asigurare a culturilor, a animalelor și a plantelor",
  "content": "Agenția pentru Finanțarea Investițiilor Rurale a publica versiunea consultativă a ghidului solicitantului pentru submăsura 17.1 „Prime de asigurare a culturilor, a animalelor și a plantelor”.\n\nSubmăsura are drept scop încurajarea fermierilor să participe la schemele de asigurare private în vederea gestionării corespunzătoare a riscurilor care le pot afecta producția agricolă, precum și stimularea fermierilor pentru a beneficia de asigurare și extinderea sferei riscurilor asigurabile de către societățile de asigurare.\n\nRecent, fermierii au solicitat o întâlnire de urgență cu conducerea Ministerului Agriculturii, pentru a discuta situația creată de fenomenele meteo extreme care au compromis culturile agricole. Una din doleanțele fermierilor vizează identificarea unor soluții privind asigurarea întregii suprafețe arabile declarate la APIA.\n\n„Implementarea unor măsuri suplimentare de asigurare care să acopere toate riscurile climatice și fenomenele extreme, inclusiv cele neacoperite de asigurările standard actuale. Identificarea unor soluții viabile de parteneriat între autorități și companiile de asigurări pentru a crea produse de asigurare adaptate nevoilor agricultorilor” , se arată în adresa organizațiilor de fermieri.\n\nAnul acesta, Guvernul României a adoptat o hotărâre prin care Agenția de Plăți și Intervenție pentru Agricultură (APIA) va gestiona fondurile pentru despăgubirile fermierilor. Fondurile sunt reprezentate de reținerea de către APIA a unui procent de 3% din plățile directe ale agricultorilor pentru constituirea unui fond de risc. Aceste sume pot fi suplimentate de la bugetul de stat.",
  "metadata": {
    "original_file": "Est_News_0945.html"
  }
}