{
  "title": "Fără drept, la volan",
  "content": "Poliţiştii de frontieră din cadrul Punctului de Trecere a Frontierei Albiţa efectuează cercetări în privinţa unui bărbat cu cetățenie română și Republica Moldova, care a fost depistat conducând un ansamblu rutier, deşi permisul de conducere deţinut nu îi dădea acest drept.\n\nÎn data de 19 noiembrie a.c, în jurul orei 02.15, în Punctul de Trecere a Frontierei Albiţa – ITPF Iaşi, s-a prezentat pentru efectuarea formalităţilor de control, pentru a ieşi din ţară, un bărbat cu cetățenie română și Republica Moldova, în vârstă de 30 de ani, care conducea un ansamblu de vehicule format dintr-un microbuz și o remorcă, cu o masă totală maximă autorizată de 6.200 Kg.\n\nLa controlul de frontieră, în urma verificărilor specifice efectuate, colegii noştri au constatat că bărbatul nu deţine premis de conducere valabil pentru categoria „E”, necesară pentru a putea conduce vehiculele în cauză.\n\nPoliţiştii de frontieră efectuează cercetări în cauză sub aspectul săvârşirii infracţiunii de conducerea pe drumurile publice a unui vehicul de către o persoană al cărei permis de conducere este necorespunzător categoriei sau subcategoriei din care face parte vehiculul respectiv, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0301.html"
  }
}