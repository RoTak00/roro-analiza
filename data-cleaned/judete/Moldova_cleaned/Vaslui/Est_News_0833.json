{
  "title": "AJOFM Vaslui gestionează Platforma de Evidență a Activităților Casnice. Un tichet are o valoare de 15 lei",
  "content": "AJOFM Vaslui gestionează Platforma de Evidență a Activităților Casnice. Un tichet are o valoare de 15 lei\n\nAgenția Județeană pentru Ocuparea Forței de Muncă (AJOFM) Vaslui. gestionează Platforma Electronică de Evidență a Activităților Casnice. Activitatea este reglementată în cadrul Legii nr. 111/2022, adoptată la 21 aprilie 2022, care vizează reglementarea activităților casnice.\n\nActul normativ stabilește cadrul legal prin care persoanele fizice pot desfășura activități casnice în schimbul unei remunerații sub formă de tichete de activități casnice.\n\n„Acest tip de remunerație este destinat valorificării muncii prestatorilor casnici și are o valoare nominală stabilită la 15 lei per tichet. Implementarea acestui sistem aduce beneficii multiple atât pentru prestatorii casnici, cât și pentru gospodăriile care beneficiază de aceste servicii” , au precizat reprezentanții AJOFM Vaslui.\n\nTichetele de activităţi casnice pot fi utilizate sau valorificate în termen de 12 luni de la achiționare, în cazul beneficiarilor, respectiv timp de 12 luni de la primire, în cazul prestatorilor casnici.\n\n„Pentru a acorda tichete de activități casnice angajaților sub formă de bonus sau primă, angajatorii trebuie să încheie un contract cu agenţia pentru ocuparea forţei de muncă în raza căreia își au sediul/sediul social sau punctul de lucru. Poate fi prestator casnic orice persoană fizică care a împlinit 16 ani care dorește să aibă sau să-și suplimenteze veniturile prin prestarea, ocazional, de activități casnice necalificate, fie că este șomer, pensionar, elev, student sau angajat” , au precizat reprezentanții Ministerului Muncii.\n\nÎn total, au fost stabilite 34 de activități care pot fi remunerate exclusiv cu tichete valorice și care vizează îngrijirea locuințelor sau a grădinilor, a animalelor de companie sau sprijinirea persoanelor dependente.\n\nAvantajul pe care îl aduce înrolarea în platformă și prestarea activităților în baza tichetelor este faptul că lucrătorii casnici beneficiază de asigurări de pensie și de sănătate, cu condiția preschimbării a cel puțin 85 de tichete de activități casnice, respectiv 1.275 de lei/lună.",
  "metadata": {
    "original_file": "Est_News_0833.html"
  }
}