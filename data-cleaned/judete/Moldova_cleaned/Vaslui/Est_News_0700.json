{
  "title": "Situație disperată! Comunele Coroiești și Epureni primesc un ajutor financiar de 500.000 de lei",
  "content": "Consiliul Județean (CJ) Vaslui va aproba în ședința ordinară din această săptămână o nouă rectificare a bugelului local. Rectificarea bugetului local al județului se impune ca urmare a primirii de către CJ Vaslui a unor solicitări de fonduri din parte UAT-urilor în vederea echilibrării bugetelor locale. Mai exact, este vorba de acele comunități aflate în situaţii de extremă dificultate din punct de vedere financiar.\n\nPrin urmare, conducerea județului Vaslui propune repartizarea sumei de 500.000 lei către: comuna Coroiești – 300.000 lei și comuna Epureni – 200.000 lei. La rectificarea bugetului local din luna trecută, fondul de rezervă bugetară la dispoziția CJ Vaslui a fost majorat cu suma de 500.000 lei.\n\n„Nu ne bucurăm când facem rectificare. Mai puține fonduri la dezvoltare și creștem la funcționare. Nu sunt de acord cu aceasta! Dar se dau bani și la fondul de rezervă la dispoziția CJ Vaslui și vrem să știm dacă s-a profilat o listă cu beneficiarii acestei sume și putem ști de astăzi” , spunea Gheorghe Viziteu, consilier PNL.\n\nCiprian Trifan, vicepreședintele CJ Vaslui a răspuns că alocarea acestor sume depinde de rectificare bunetului de la nivel național. Dacă rectificarea Guvernului României întârzie, acești bani vor fi alocați comunelor Epureni și Coroiești, care au probleme financiare deosebite. Dacă rectificarea de la Palatul Victoria se face mai repede, aceste fonduri vor fi direcționate către alte priorități locale.",
  "metadata": {
    "original_file": "Est_News_0700.html"
  }
}