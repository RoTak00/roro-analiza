{
  "title": "Aflat fără drept la volan, sancționat penal de polițiștii de frontieră hușeni",
  "content": "Aflat fără drept la volan, sancționat penal de polițiștii de frontieră hușeni\n\nPoliţiştii de frontieră din cadrul Punctului de Trecere a Frontierei Albiţa efectuează cercetări cu privire la un bărbat cu cetăţenie română și Republica Moldova care a fost depistat conducând un ansamblu rutier, deşi nu avea acest drept.\n\nÎn data de 31 iulie a.c., în jurul orei 22.30, în Punctul de Trecere a Frontierei Albiţa – I.T.P.F. Iași, s-a prezentat pentru efectuarea formalităţilor de control necesare trecerii frontierei, pentru a ieşi din ţară, un bărbat cu cetățenie română și Republica Moldova, în vârstă de 43 de ani, care conducea un ansamblu rutier format dintr-un camion și o remorcă, ambele vehicule înmatriculate în România.\n\nLa controlul de frontieră, bărbatul nu a putut prezenta permisul de conducere, motiv pentru care au fost efectuate verificări suplimentare. În urma verificărilor specifice efectuate s-a constatat că acesta are dreptul de a conduce vehicule suspendat, până la data de 08.09.2024.\n\nPoliţiştii de frontieră efectuează cercetări în cauză sub aspectul săvârşirii infracţiunii de conducerea unui vehicul având dreptul de conducere suspendat, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0804.html"
  }
}