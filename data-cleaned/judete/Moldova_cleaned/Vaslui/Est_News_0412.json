{
  "title": "Bani pentru agricultură! Ultima zi în care fermierii mai pot depune cereri pentru despăgubiri de secetă",
  "content": "Bani pentru agricultură! Ultima zi în care fermierii mai pot depune cereri pentru despăgubiri de secetă\n\nLuni, 28 octombrie 2024, este ultima zi în care fermierii mai pot depune cereri pentru despăgubiri de secetă.\n\n„ MADR încurajează fermierii care au procese-verbale de constatare a pagubelor produse de secetă să depună cererile în termenul prevăzut în Ordonanţa de urgenţă nr. 120/2024, respectiv până la data de 28 octombrie 2024, la Direcțiile Agricole Județene” , se arată într-un comunicat de presă al Ministerului Agriculturii.\n\nDirecția Agricolă Vaslui primește zilnic între 150 și 250 de cereri de la fermieri pentru despăgubirile de secetă. Pentru a primi toate solicitările din teritoriu, fermierii pot depune solicitările și la sediile primăriilor. Deja sunt adunate sute de cereri în mai multe comune cum ar fi Berezeni, Vetrișoaia, Lunca Banului și Fălciu.\n\nBeneficiarii schemei de ajutor financiar sunt eligibili dacă:\n• a) dețin proces-verbal de constatare și evaluare a pagubelor, pentru culturile agricole și suprafețele calamitate de seceta pedologică din perioada septembrie 2023 – august 2024;\n• b) suprafața culturii calamitate reprezintă un procent de calamitare mai mare de 30% și până la 100% inclusiv, din suprafața aferentă culturii declarate în cererea eligibilă 2024;\n• c) sunt înregistrați în evidențele Agenției de Plăți și Intervenție pentru Agricultură cu cererea de plată 2024;\n• d) nu sunt în dificultate în sensul prevăzut de actul normativ menționat, cu excepția beneficiarilor a căror dificultate este cauzată de seceta pedologică manifestată în perioada septembrie 2023 – august 2024 și este dovedită prin procesele verbale, cu procente de calamitare mai mari de 30% și până la 100% inclusiv.",
  "metadata": {
    "original_file": "Est_News_0412.html"
  }
}