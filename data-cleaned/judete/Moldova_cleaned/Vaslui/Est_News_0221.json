{
  "title": "Peste 10.000 de vasluieni încasează venitul minim de incluziune. Într-o singură lună s-au făcut plăți de 6,6 milioane de lei",
  "content": "Peste 10.000 de vasluieni încasează venitul minim de incluziune. Într-o singură lună s-au făcut plăți de 6,6 milioane de lei\n\nÎn luna octombrie 2024, în județul Vaslui au încasat venitul minim de incluziune 10.801 beneficiari. Suma totală plătita se ridică la valoarea de 6.656.938 lei.\n\nAgenția Județeană pentru Plăți și Inspecție Socială Vaslui (AJPIS) Vaslui, a început plata pentru beneficiarii de venit minim de incluziune începând cu data de 1 ianuarie 2024.\n\n„Venitul Minim de Incluziune (VMI) reprezintă un program unic de asistență socială, creat pentru a ajuta persoanele și familiile vulnerabile să depășească obstacolele financiare pe care le întâmpină și să-și îmbunătățească viața. Acesta este un beneficiu prevăzut în Legea nr. 196/2016 privind venitul minim de incluziune și are două componente: sprijin pentru incluziune și, respectiv, sprijin pentru familiile pentru copii” , a spus Sorin Prepeliță, directorul AJPIS Vaslui.\n\nVMI înlocuiește prestațiile anterioare, respectiv, venitul minim garantat (VMG) și alocația pentru susținerea familiei (ASF). Măsurile adoptate prin această lege fac parte din Programul Național de Redresare și Reziliență (PNRR), capitolul 13 ”Reforme sociale” jalonul 384, având scopul de a reduce sărăcia în rândul persoanelor vulnerabile, totodată diminuând sarcinile administrative pentru administrația locală și beneficiari.\n\nMinisterul Muncii a anunțat că toate beneficiile sociale care se raportează la Indicatorul Social de Referință au crescut de la 1 martie 2024, ca urmare a majorării cu 10,4 % a acestui indicator. Astfel, valoarea indicatorului a crescut de la 598 lei, în anul 2023, la 660 lei, anul acesta.",
  "metadata": {
    "original_file": "Est_News_0221.html"
  }
}