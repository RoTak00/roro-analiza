{
  "title": "Lucian Braniște a preluat mandatul de primar al municipiului Vaslui",
  "content": "Sala Mare a Consiliului Județean Vaslui a găzduit ședința de constituire a Consiliului Local al municipiului Vaslui, prezidată de decanul de vârstă al consilierilor locali, Lucian Jinga.\n\nCei 23 de consilieri locali validați, alături de noul primar al municipiului reședință de județ, Lucian Braniște, au depus jurământul față de cetățeni.\n\nPrezent la ceremonie, Ciprian-Ionuț Trifan, președintele Consiliului Județean Vaslui, le-a urat succes noilor membri ai consiliului local, precizând că urmează un mandat deloc ușor, cu multe investiții care să contribuie la modernizarea municipiului Vaslui.\n\n„Vă felicit pe fiecare în parte pentru rolul pe care vi l-ați luat, acela de a fi consilier local, într-un municipiu foarte frumos, într-un loc în care mandatul care a început va fi destul de interesant, în care va trebui să inovați pentru a promova și finaliza o serie de proiecte. Am încredere în colegul și prietenul meu, Lucian Braniște, că va ști cum să facă aceste lucruri, împreună cu echipa de la primărie. Vă felicit și vă urez succes”, a transmis Ciprian-Ionuț Trifan, președintele Consiliului Județean Vaslui.\n\n„V-am dat astăzi, pe umerii dumneavoastră, domnule primar, un simbol al statului român pe care vă rog să îl purtați cu demnitate. Un alt simbol pe care eu l-am primit în 2008, la primul mandat, a fost cheia municipiului Vaslui. Transmit acest simbol al cetății domnului Lucian Braniște, noul primar al municipiului Vaslui, căruia îi doresc sănătate, multă putere de muncă și mandate încununate de succes”, a declarat Vasile Pavăl.",
  "metadata": {
    "original_file": "Est_News_0423.html"
  }
}