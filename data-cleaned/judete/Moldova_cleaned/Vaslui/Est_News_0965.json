{
  "title": "Accident rutier în Muntenii de Jos! Au fost implicate patru autoturisme, în care se aflau șapte persoane",
  "content": "Accident rutier în Muntenii de Jos! Au fost implicate patru autoturisme, în care se aflau șapte persoane\n\nPompierii vasluieni au intervenit cu o autospecială de stingere cu apă și spumă, precum și o ambulanță SMURD tip C1 (terapie intensivă mobilă), pentru asigurarea măsurilor PSI, evaluarea și acordarea de prim ajutor calificat victimelor unui a accident rutier produs în raza localității Muntenii de Jos, comuna Muntenii de Jos. La intervenție a participat și o ambulanță aparținând SAJ Vaslui.\n\nÎn accident au fost implicate patru autoturisme, în care se aflau șapte persoane, între care și doi copii minori.\n\nLa sosirea echipajelor de intervenție au fost găsite patru autoturisme avariate, cele șapte persoane fiind autoevacuate, conștiente și cooperante. Au fost evaluate toate persoanele implicate în accident, cele mai afectate fiind patru persoane aflate într-un autoturism marca Volkswagen. După evaluare, cele patru victime, între care și două fetițe au fost transportate la Unitatea de Primiri Urgențe din cadrul Spitalului Județean de Urgență Vaslui. O fetiță acuza dureri în zona cervicală, tatăl acesteia suferind un traumatism cranio cerebral.\n\nCelelalte persoane implicate în accident au refuzat transportul la spital. Cauza și circumstanțele producerii acestui accident rutier sunt cercetate de polițiști. Pompierii au asigurat măsurile PSI specifice în astfel de cazuri.",
  "metadata": {
    "original_file": "Est_News_0965.html"
  }
}