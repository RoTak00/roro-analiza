{
  "title": "Ultima zi pentru vizarea carnetelor! 1.800 de fermieri din județul Vaslui încasează rentă agricolă",
  "content": "Ultima zi pentru vizarea carnetelor! 1.800 de fermieri din județul Vaslui încasează rentă agricolă\n\nAgenţia de Plăţi şi Intervenţie pentru Agricultură (APIA) reamintește că rentierii agricoli pot transmite documentele specifice privind acordarea rentei viagere agricole până cel târziu la data de 2 septembrie 2024.\n\nPentru obţinerea sumei de bani reprezentând renta viageră agricolă aferentă anului 2023, rentierii vor solicita viza anuală, fie prin prezența fizică la sediile Centrelor Județene APIA, fie prin mijloace electronice de comunicații sau poștă/curier.\n\nPlata rentei viagere se efectuează într-o singură rată anuală, până la data de 30 noiembrie 2024, prin mandat poştal sau virament bancar.\n\n„ Pentru vizarea electronică, rentierii vor transmite documentele necesare acordării vizei pe adresa de e-mail a centrului județean APIA pe raza căruia figurează cu domiciliul și vor contacta telefonic funcționarii APIA pentru a primi confirmarea acordări ivizei” , a spus Răzvan Arteni, directorul APIA Vaslui.\n\nÎn anii trecuți, în județul Vaslui erau înregistrați 1.800 de fermieri care încasau rentă agricolă. Renta viageră agricolă încetează la data decesului rentierului. În cazul decesului rentierului, renta datorată acestuia poate fi încasată de moștenitorii săi, doar dacă moștenitorii depun la APIA mai multe documente. Este vorba despre carnetul de rentier al defunctului (obligatoriu), certificatul de deces (original și copie), actul de succesiune (certificat de moștenitor sau certificat de calitate de moștenitor, certificat de legatar).",
  "metadata": {
    "original_file": "Est_News_0675.html"
  }
}