{
  "title": "Cinci instituții vasluiene au dobândit titlul de „Școală europeană” 2024",
  "content": "Competiția se adresează unităţilor de învăţământ preuniversitar care au fost şi sunt implicate în programele europene din domeniul educației și formării profesionale. Odată obţinut, certificatul „Şcoală Europeană” este valabil pentru o perioadă de trei ani, după care şcoala trebuie să candideze din nou pentru a reconfirma titlul obţinut.\n\nLa ediţia din acest an s-au înscris 134 de unităţi de învăţământ preuniversitar din 38 de județe și din municipiul București. Dintre acestea, primele 104 primesc certificatul și trofeul „Școală Europeană”.\n\nLa nivelul județului Vaslui, toate cele 5 unități de învățământ care au candidat au fost declarate câștigătoare, dobândind titlul de „Școală europeană”. Unitățile de învățământ premiate sunt: Liceul „Ștefan Procopiu”, Vaslui (locul 2 – 197p), Colegiul Economic „Anghel Rugină”, Vaslui (locul 14 – 184p), Liceul Teoretic „Emil Racoviță”,Vaslui (locul 26 – 179p), Liceul Tehnologic „Alexandru Ioan Cuza”, Bârlad (locul 33 – 176p) și Colegiul Agricol „Dimitrie Cantemir”, Huși (locul 56 – 164p).\n\nLiceul „Ștefan Procopiu” din Vaslui obține pentru a șaptea oară certificatul și trofeul „Școală Europeană”. Practic, unitatea de învățământ și-a păstrat neîntrerupt titlul de „Școală Europeană” din 2004 până astăzi.\n\nCertificarea școlilor cu titlul „Școală Europeană” le conferă recunoaștere și prestigiu în cadrul comunităților educaționale, iar eforturile pe care le fac pentru obținerea / menținerea titlului obținut determină un interes tot mai crescut pentru dezvoltarea de noi proiecte europene. Rezultatele finale au fost publicate pe siteul Ministerului Educaţiei și pot fi accesate pe adresa https://www.edu.ro/…/Lista_scoli_castigatoare…",
  "metadata": {
    "original_file": "Est_News_0861.html"
  }
}