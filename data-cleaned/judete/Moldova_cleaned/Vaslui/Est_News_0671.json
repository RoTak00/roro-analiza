{
  "title": "1.100 de kilograme de articole pirotehnice depistate de polițiștii vasluieni",
  "content": "La data de 31 august 2024, polițiștii specializați din cadrul Serviciului Arme, Explozivi și Substanțe Periculoase Vaslui, cu sprijinul luptătorilor din cadrul Serviciului pentru Acțiuni Speciale Vaslui și al specialiștilor criminaliști, au pus în aplicare un mandat de percheziție domiciliară, în cadrul unei acțiuni ce a vizat combaterea infracționalității din sfera operațiunilor derulate fără drept cu articole pirotehnice.\n\nMandatul a fost pus în executare la o adresă din comuna Zorleni, județul Vaslui, fiind emis de către Judecătoria Bârlad într-o cauză penală instrumentată de polițiștii Serviciului Arme, Explozivi și Substanțe Periculoase Vaslui, sub supravegherea Parchetului de pe lângă Judecătoria Bârlad.\n\nCu ocazia activităților desfășurate, poliţiştii au ridicat, în vederea cercetării, peste 1.100 de kilograme de articole pirotehnice, din categoria F2, în valoare de peste 170.000 lei.\n\nDeținătorii acestora nu erau autorizați conform Legii 126/1995 (modificată) privind regimul materiilor explozive și Hotârârii Guvernului nr. 536/2002 pentru aprobarea normelor tehnice privind deținerea, prepararea, experimentarea, distrugerea, transportul, depozitarea, mânuirea și folosirea materiilor explozive utilizate în orice alte operațiuni specifice în activitățile deținătorilor, precum și autorizarea artificierilor și a pirotehniștilor.\n\nCercetările sunt continuate sub aspectul săvârșirii infracțiunii de ”efectuarea de orice operațiuni cu articole pirotehnice efectuate fără drept”, prevăzută de Legea nr. 126/1995 (modificată) privind regimul materiilor explozive.",
  "metadata": {
    "original_file": "Est_News_0671.html"
  }
}