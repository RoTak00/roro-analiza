{
  "title": "35 de legumicultori din județul Vaslui s-au înscris în programul de susținere a producției de legume",
  "content": "35 de legumicultori din județul Vaslui s-au înscris în programul de susținere a producției de legume\n\nUn numǎr total de 35 de producǎtori de legume din județul Vaslui s-au înscris în programul de susținere a producției de legume cultivate în spații protejate. Este vorba despre 29 de fermieri care dețin cultura de ardei, 1 cu tomate, 2 cu castraveți, 2 cu spanac și unul cu fasole pǎstǎi.\n\n„Ȋn aceastǎ perioadǎ, consilierii cu atribuţii de inspecţii din cadrul DAJ Vaslui și APIA Vaslui fac deplasǎri în teren pentru stabilirea suprafeţelor cultivate și pentru evaluarea producţiilor de legume”, a precizat Gigel Crudu, directorul Direcției pentru Agricultură a Județului Vaslui.\n\nMinisterul Agriculturii a prelungit termenul pentru înscrierea micilor fermieri în programul Tomata – Ciclul 2. Astfel, legumicultorii pot solicita ajutorul de minimis până la data de 18 noiembrie, inclusiv.\n\nPentru ciclul al doilea, sprijinul pentru legumicultori este de 1.000 de euro la o suprafață minimă de 1.000 de metri pătrați.\n\nSchema de ajutor de minimis se aplică pe întreg teritoriul României în perioada 2024-2025, pentru susţinerea producţiei de legume cultivate în spaţii protejate, după cum urmează: tomate, ardei gras, gogoşar, castraveţi, fasole păstăi, salată, spanac, ceapă verde.",
  "metadata": {
    "original_file": "Est_News_0332.html"
  }
}