{
  "title": "Incendiu într-un apartament din Vaslui! O femeie de 69 de ani a murit din cauza arsurilor",
  "content": "Incendiu într-un apartament din Vaslui! O femeie de 69 de ani a murit din cauza arsurilor\n\nDetașamentul de pompieri Vaslui a intervenit cu patru autospeciale de stingere cu apă și spumă, două ambulanțe SMURD și echipaje specializate, pentru limitarea și lichidarea unui incendiu izbucnit într-un apartament din municipiul Vaslui, la blocul nr. 33 de pe strada Mihail Kogălniceanu.\n\nLa sosirea echipajelor de intervenție, incendiul se manifesta prin ardere generalizată în sufrageria și holul apartamentului, existând riscul de propagare la întreaga locuință. Casa scării era inundată cu fum, astfel că s-a impus evacuarea a opt persoane.\n\nÎncă de la început a existat suspiciunea ca în interior să fi fost surprinse două persoane, soț și soție.\n\nDupă ce echipele de intervenție au pătruns în locuință, în interiorul apartamentului a fost găsită o victimă aflată în stare de inconștiență și care prezenta arsuri pe o mare suprafață corporală. Victima în vârstă de 69 de ani a fost extrasă și evacuată, însă medicul de pe ambulanța SMURD a fost nevoit să declare decesul acesteia.\n\nUlterior, la locul intervenției a sosit și soțul victimei, acesta suferind un atac de panică. Bărbatul a primit prim ajutor calificat în ambulanța SMURD, însă a refuzat transportul la spital.\n\nAu ars piese mobilier, diverse textile și bunuri electrocasnice. Cauza probabilă de izbucnire a incendiului a fost focul deschis în spațiu închis.",
  "metadata": {
    "original_file": "Est_News_0336.html"
  }
}