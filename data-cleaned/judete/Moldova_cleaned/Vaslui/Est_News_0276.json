{
  "title": "CSM Vaslui obține o victorie importantă la Bacău!",
  "content": "CSM Vaslui obține o victorie importantă la Bacău, scor 26-25. Golul care a făcut diferența în fața CSM Bacău a fost marcat la ultima fază a meciului. Arnand Hamzic a avut o execuție magistrală dintr-o aruncare de la 9 metri, provocând o „explozie” de bucurie în tabăra noastră.\n\nVasluienii au făcut o a doua repriză excelentă, reușind să întoarcă scorul pauzei (9-12) după numai trei minute de la reluare. Cele două echipe au mers cap la cap, cu un gol avans de o parte și alta. Însă, ne-am dorit mai mult victoria, iar Hamzic a fost inspirat și a înscris pentru 26-25, după ce Amihăesi a egalat la 25.\n\nO victorie care ne aduce pe locul 10 în clasamentul Ligii Zimbrilor, cu 13 puncte, la egalitate, cu ocupanta locului 7, CSU Suceava.",
  "metadata": {
    "original_file": "Est_News_0276.html"
  }
}