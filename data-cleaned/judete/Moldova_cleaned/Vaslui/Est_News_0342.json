{
  "title": "Educație ecologică. Garda de Mediu Vaslui a lansat proiectul „Ora de educație”",
  "content": "Garda de Mediu Vaslui a organizat un eveniment de lansare a proiectului „Ora de educație”. Parteneri în cadrul proiectului sunt Agenția pentru Protecția Mediului Vaslui, Inspectoratul Școlar Județean Vaslui, Muzeul „Vasile Pârvan” Bârlad, Liceul Pedagogic „Ioan C. Popescu” Bârlad și Asociația „Scouts of Art”.\n\n„Lansăm proiectul alături de parteneri dedicați protejării mediului și educației de calitate! Împreună promovăm valori ecologice și creștem generații mai responsabile. Educația ecologică începe aici, pentru un viitor mai curat și mai verde!”, au precizat reprezentanții Gărzii de Mediu Vaslui.\n\nÎn ultima perioadă, Garda de Mediu Vaslui a aplicat 5 amenzi de câte 15.000 lei pentru persoane fizice care au ignorat legislația și au poluat aerul cu fum toxic. Arderea frunzelor și a altor resturi vegetale nu este doar o alegere greșită pentru mediul înconjurător, ci și o încălcare gravă a legii.\n\n„Protejăm aerul pe care îl respirăm cu toții, și pentru asta combatem cu fermitate arderea deșeurilor vegetale. Împreună putem avea un aer mai curat. Dacă observi arderi ilegale, fii parte din schimbare – discută amiabil cu persoana care arde deșeuri pentru a sista arderea, dacă nu, anunță primarul, Poliția Locală sau Garda de Mediu Vaslui și susține inițiativele pentru un mediu sănătos! Hai să renunțăm la foc și să ne îndreptăm către alternative mai prietenoase cu mediul, cum ar fi compostarea deșeurilor vegetale”, precizează comisarii de mediu.\n\nÎn luna octombrie 2024, Garda de Mediu Vaslui a derulat 99 de controale, fiind aplicate 38 de sancțiuni. Valoarea amenzilor se ridică la suma de 443,500 lei. În primele zece luni ale acestui an, vasluienii au formulat 237 de sesizări. Cele mai multe pângeri vizează aruncarea la întâmplare a deșeurilor, calitatea apei, aerului etc.",
  "metadata": {
    "original_file": "Est_News_0342.html"
  }
}