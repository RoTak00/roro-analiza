{
  "title": "VIACONS RUTIER SRL finalizează lucrările de modernizare a drumurilor din satul Arsura, județul Vaslui",
  "content": "Miercuri, 23 octombrie, în prezența comisiei de recepție, Andrei Năstase , primarul comunei Arsura, a anunțat cu bucurie finalizarea lucrărilor la proiectul de investiții „Modernizare drumuri de interes local în satul Arsura, comuna Arsura, județul Vaslui”. Proiectul, de o importanță majoră pentru locuitorii din zonă, a inclus asfaltarea a 15 străzi, însumând aproximativ 7 kilometri de drumuri modernizate.\n\nLucrările au fost executate de compania VIACONS RUTIER SRL din Huși, sub coordonarea inginerului Ioan Ciomagă, fiind realizate cu profesionalism și atenție la detalii. Pe lângă asfaltare, proiectul a mai inclus șanțuri și rigole betonate pentru dirijarea apelor, poduri, podețe, accese la proprietăți, parapete metalice de protecție, marcaje și indicatoare rutiere.\n\nInvestiția, în valoare de aproximativ 13.200.000 de lei, a fost finanțată prin Programul Național de Investiții „Anghel Saligny”. Primarul Năstase a mulțumit atât echipei de construcție, cât și echipei de proiectare de la JULY EXPERT CONSULTING SRL, reprezentată de Iulia Vizinteanu, subliniind rolul esențial al colaborării dintre toate părțile implicate.\n\nÎn continuare, primarul a promis că investițiile în infrastructura locală nu se vor opri aici, anunțând planuri de dezvoltare și pentru anul viitor.\n\n„Acest proiect reprezintă un pas important în îmbunătățirea calității vieții pentru locuitorii comunei noastre. Vă mulțumesc tuturor pentru sprijin și implicare!”, a declarat Andrei Năstase.",
  "metadata": {
    "original_file": "BZV_0178.html"
  }
}