{
  "title": "Reținut de polițiști! Un bărbat din Bogdănești a furat scule electrice de pe terasa unei instituții",
  "content": "Reținut de polițiști! Un bărbat din Bogdănești a furat scule electrice de pe terasa unei instituții\n\nPoliţiştii Biroului de Investigații Criminale, din cadrul Poliției Municipiului Vaslui, au reținut un bărbat, în vârstă de 44 de ani, din comuna Bogdănești, județul Vaslui, bănuit de săvârșirea unei infracțiuni de furt calificat.\n\nPolițiștii Biroului de Investigații Criminale Vaslui au documentat și probat activitatea infracțională a unui bărbat, în vârstă de 44 de ani, bănuit de comiterea unei infracțiuni de furt calificat, la data de 3 august 2024, în municipiul Vaslui.\n\nÎn urma cercetărilor efectuate, polițiștii vasluieni au stabilit faptul că, la data sus-menționată, ora 10.00, persoana bănuită de comiterea infracțiunii ar fi pătruns, fără drept și prin efracție, pe terasa unei instituții din strada Hușului, de unde ar fi sustras scule electrice.\n\nLa data de 8 august 2024, ca urmare a administrării probatoriului, polițiștii Biroului de Investigatii Criminale Vaslui au luat față de bărbatul cercetat măsura reținerii, pe o perioadă de 24 de ore.\n\nÎn data de 9 august 2024, acesta a fost prezentat Parchetului de pe lângă Judecătoria Vaslui, care a dispus măsura preventivă a controlului judiciar, pe o perioadă de 60 de zile.\n\nCercetările sunt continuate de către polițiști, sub supravegherea Parchetului de pe lângă Judecătoria Vaslui, în vederea stabilirii și probării întregii activității infracționale a bărbatului și dispunerea măsurilor legale.",
  "metadata": {
    "original_file": "Est_News_0751.html"
  }
}