{
  "title": "Cinci absolvenți ai Academiei de Poliţie și-au început cariera de polițiști în cadrul IPJ Vaslui",
  "content": "Cinci absolvenți ai Academiei de Poliţie și-au început cariera de polițiști în cadrul IPJ Vaslui\n\nCinci absolvenți ai Academiei de Poliţie ,,Alexandru Ioan Cuza” București și-au început cariera de polițiști în cadrul Inspectoratului de Poliţie Județean (IPJ) Vaslui.\n\nCorpul ofițerilor de poliție din cadrul Inspectoratului de Poliţie Județean Vaslui s-a mărit cu 5 ofiţeri, absolvenţi ai Academiei de Poliţie ,,Alexandru Ioan Cuza” București, promoția iulie 2024, după ce aceștia au depus jurământul de credință.\n\nÎn funcție de mediile obținute, proaspeții absolvenți au fost repartizați pe funcțiile vacante disponibile, avându-se în vedere situația operativă înregistrată, precum și creșterea gradului de siguranță a cetățeanului.\n\nAstfel, ofițerii de poliție urmează să-şi desfăşoare activitatea la Serviciul de Investigații Criminale și Serviciul de Investigare a Criminalității Economice, din cadrul Inspectoratului de Poliţie Județean Vaslui, Biroul de Investigații Criminale din cadrul Poliției Municipiului Bârlad, Secția 3 Poliție Rurală Bârlad și Secția 8 Poliție Rurală Iana, din cadrul Poliției Municipiului Bârlad.\n\nPână la terminarea perioadei de tutelă, proaspeții absolvenți vor beneficia de sprijinul colegilor cu experiență și vor fi implicați în rezolvarea problemelor comunității în mijlocul căreia își vor desfășura activitatea.\n\nConducerea Inspectoratului de Poliţie Județean Vaslui le urează tinerilor mult succes în carieră și îi asigură de tot sprijinul în ceea ce privește îndeplinirea atribuțiilor profesionale!",
  "metadata": {
    "original_file": "Est_News_0853.html"
  }
}