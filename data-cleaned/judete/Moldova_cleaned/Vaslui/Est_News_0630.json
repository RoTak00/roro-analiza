{
  "title": "Primăria Vaslui transmite în administrarea DIICOT un imobil situat în strada Vasile Alecsandri",
  "content": "Parchetul de pe lângă înalta Curte de Casaţie şi Justiţie a solicitat Primăriei Vaslui transmiterea în administrare către Direcţia de Investigare a Infracţiunilor de Criminalitate Organizată şi Terorism -Biroul Teritorial Vaslui (D.I.I.C.O.T-BT Vaslui) a imobilului -construcţie şi teren, situat în strada Vasile Alecsandri nr.1, în vederea asigurării bunei desfăşurări a activităţii acestei structuri.\n\nImobilul solicitat aparţine domeniului public al municipiului Vaslui și este transmis în administrarea cu titlu gratuit Ministerului Public prin Parchetul de pe lângă Tribunalul Vaslui.\n\n„Având în vedere faptul că Parchetul de pe lângă Tribunalul Vaslui renunţă la dreptul de administrare asupra imobilului din strada Vasile Alecsandri, fapt consemnat prin protocolul încheiat între Parchetul de pe lângă Tribunalul Vaslui şi D.I.I.C.O.T -BT Vaslui, propunem transmiterea în administrarea Ministerului Public prin D.I.I.C.O.T -BT Vaslui a imobilului ce aparţine municipiului Vaslui, situat în strada Vasile Alecsandri, nr.1 în aceleaşi condiţii de coabitare cu cabinetul medical individual de medicină de familie Adomed San S.R.L” , se arată în raportul la proiectul de hotărâre care va fi dezbătut într-o ședință exytraordinară a Consiliului Local Vaslui.\n\nPredarea-primirea imobilului se va realiza în termen de 10 zile de la semnarea contractului de dare în administrare. Prin încheierea unui proces verbal de predare-primire între municipiul Vaslui în calitate de predător şi Ministerul Public prin D.I.I.C.O.T-BT Vaslui în calitate de primitor.",
  "metadata": {
    "original_file": "Est_News_0630.html"
  }
}