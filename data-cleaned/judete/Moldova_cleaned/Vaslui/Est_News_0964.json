{
  "title": "Cinci biciclete electrice furate descoperite la Albița",
  "content": "Poliţiştii de frontieră din Punctul de Trecere a Frontierei Albiţa au descoperit la controlul de frontieră şi indisponibilizat pentru continuarea cercetărilor cinci biciclete electrice, care figurau în bazele de date ca fiind furate.\n\nÎn data de 26 iunie a.c., în jurul orei 17.30, în Punctul de Trecere a Frontierei Albiţa – I.T.P.F. Iași, s-a prezentat pentru efectuarea formalităţilor de control necesare trecerii frontierei, un cetățean al Republicii Moldova, în vârstă de 25 de ani, care transporta în microbuzul pe care îl conducea, mai multe biciclete dezmembrate și componente de biciclete.\n\nÎn baza profilului de risc și a informărilor internaționale cu privire la fenomenul furtului de biciclete electrice, s-a procedat la efectuarea unui control amănunţit asupra mijlocului de transport, ocazie cu care echipa comună de control, formată din poliţişti de frontieră şi lucrători vamali a descoperit, ascunse și nedeclarate, în interiorul microbuzului, șase biciclete electrice dezmembrate, pentru care șoferul microbuzului nu deținea niciun document de proveniență.\n\nAu fost efectuate verificări suplimentare, iar în data de 27 iunie, cu sprijinul ofițerilor Agenției Frontex care desfășoară activități în Punctul de Trecere a Frontierei Albița, colegii noștri au stabilit că cinci dintre bicicletele electrice identificate figurează în bazele de date ca fiind furate.\n\nCu privire la aspectele constatate, bărbatul a declarat că, la rugămintea unui conațional, transportă bunurile și că nu are cunoștință despre faptul că acestea sunt furate.\n\nPoliţiştii de frontieră efectuează cercetări în cauză pentru săvârşirea infracţiunii de furt, iar bicicletele, în valoare de 50.000 de lei, au fost reținute în vederea continuării cercetărilor.",
  "metadata": {
    "original_file": "Est_News_0964.html"
  }
}