{
  "title": "Antrenorul Gabriel Armanu: „Mă declar mulțumit de ceea ce am arătat pe teren la Suceava!”",
  "content": "La finalul turneului de la Suceava, antrenorul Gabriel Armanu s-a declarat mulțumit de evoluția echipei noastre. Tehnicianul a folosit în cele două meciuri disputate mai multe formule de joc, iar handbaliștii noștri au manifestat disponibilitate la joc, oferind un ritm bun atât în apărare, cât și pe atac.\n\n„În primul rând aș dori să mulțumesc clubului din Suceava pentru invitație! În perioada aceasta de pregătire, jocurile de la sfârșitul săptămânii sunt foarte utile. Am folosit tot lotul avut la dispoziție în cele două jocuri, în diferite formule de joc, cu două sisteme de apărare, și ne putem declara mulțumiți de ceea ce am arătat pe teren. Echipa are disponibilitate la efort, un ritm bun de ducere a mingii în atac și chiar dacă rezultatul a contat mai puțin, e bine să îți vezi sportivii zâmbind”, a spus Gabriel Armanu.\n\nEchipa noastră s-a impus în ambele jocuri la Memorialul „Mihai Mironiuc”, scor 36-35 cu CSU Suceava, și scor 35-22 cu CSM Odorheiu Secuiesc. Pentru CSM Vaslui urmează participarea la un alt turneu amical, în perioada 8-9 august, la Bacău.",
  "metadata": {
    "original_file": "Est_News_0794.html"
  }
}