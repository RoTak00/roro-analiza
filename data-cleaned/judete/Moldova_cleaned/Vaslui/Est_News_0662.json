{
  "title": "Proiectul „Axa rutieră strategică Sud &#8211; Vest a județului Vaslui” va beneficia de o finanțare de 457,4 milioane de lei",
  "content": "Proiectul „Axa rutieră strategică Sud – Vest a județului Vaslui” va beneficia de o finanțare de 457,4 milioane de lei\n\nConsiliul Județean (CJ) Vaslui a aprobat proiectul „Axa rutieră strategică Sud – Vest a județului Vaslui” în vederea depunerii acestuia spre finanțare în cadrul Programului Regional 2021-2027, Prioritatea de investiții 5.\n\nValoarea totală a proiectului este în cuantum de 457.451.097 lei cu TVA, din care: 400.606.256 lei reprezintă valoarea eligibilă; 294.846.204 lei reprezintă valoarea eligibilă nerambursabilă; 105.760.051 lei reprezintă contribuția proprie; 56.844.841 lei reprezintă valoare totală neeligibilă a proiectului.\n\nJudețul Vaslui a depus spre finanțare în luna iunie 2024, prin Programul Regional Nord-Est 2021-2027, proiectul „Axa rutieră strategică Sud – Vest a județului Vaslui”.\n\nÎn data 26 iulie 2024, prin sistemul electronic, a fost comunicat rezultatul evaluării – etapa tehnică și financiară, proiectul propus spre finanțare întrunind punctajul minim de calitate pentru a fi finanțat și a fost demarat procesul de contractare.\n\nAxa rutieră strategică Sud-Vest a județului Vaslui are o lungime totală de 73,146 km și presupune modernizarea a două drumuri județene, respectiv DJ 243 și DJ 243A.\n\n„În prezent, drumurile județene incluse în investiția „Axa rutieră strategică Sud-Vest a județului Vaslui” prezintă o multitudine de defecte, atât structurale, cât și de suprafață, cum ar fi: degradări din cauza oboselii cu nivel mediu și ridicat de severitate, faianțări, fisuri și crăpături longitudinale și transversale, plombări, făgașe, denivelări și rupturi de margine, gropi care afectează stratul de suprafață, cât și cedări de acostamente” , a spus Ciprian Trifan, vicepreședintele CJ Vaslui.",
  "metadata": {
    "original_file": "Est_News_0662.html"
  }
}