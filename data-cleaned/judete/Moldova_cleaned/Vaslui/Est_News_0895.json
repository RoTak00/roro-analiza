{
  "title": "O nouă promoție de asistenți medicali ai Școlii Postliceale „Radu Miron” Vaslui",
  "content": "O nouă promoție a Școlii Postliceale Sanitare „Radu Miron” și-a luat la revedere de la dascăli, în cadrul unui curs festiv, găzduit de sala de spectacole a Centrului Cultural „Dimitrie Cantemir” Vaslui.\n\nDupă intonarea imnului Gaudeamus, cadrele didactice și invitații au transmis absolvenților câteva mesaje de încurajare și felicitare, care încep o nouă etapă a vieții, o parte dintre ei intrând în câmpul muncii imediat după examene, având asigurate locuri de muncă.\n\n„Felicit Școala Postliceală <<Radu Miron>> pentru ceea ce face și felicit absolvenții care au ales o profesie care e mai mult decât o profesie. Sunteți parte din medicația pe care fiecare pacient o are atunci când este internat la spital. Îmi doresc să fiți empatici, să fiți alături de cei ce sunt în suferință, iar noi, ca principal angajator și investitor în domeniul sănătății, vom fi alături de dumneavoastră, ca împreună să avem un sistem de sănătate cât mai bun posibil. Mult succes la examene”, a transmis Ciprian-Ionuț Trifan, președintele Consiliului Județean Vaslui.",
  "metadata": {
    "original_file": "Est_News_0895.html"
  }
}