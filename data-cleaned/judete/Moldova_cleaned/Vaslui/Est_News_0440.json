{
  "title": "Facilități fiscale pentru persoanele fizice și juridice! Cererile pot fi depuse până în data de 25 noiembrie 2024",
  "content": "Facilități fiscale pentru persoanele fizice și juridice! Cererile pot fi depuse până în data de 25 noiembrie 2024\n\nPotrivit H.C.L. nr. 132/20.09.2024 s-a aprobat procedura de acordare a anulării accesoriilor în cazul obligațiilor bugetare restante la 31 august 2024 datorate bugetului local al municipiului Vaslui de către persoanele fizice/juridice care au calitatea de contribuabili ai bugetului local.\n\nDebitorii care intenţionează să beneficieze de anularea obligaţiilor bugetare accesorii pot notifica organul fiscal local cu privire la intenţia lor, până cel mai târziu la data depunerii cererii de anulare a accesoriilor şi nu mai târziu de data de 25 noiembrie 2024, sub sancţiunea decăderii.\n\nPot beneficia de scutirea de la plata majorărilor de întârziere contribuabilii persoane fizice/juridice care au obligaţii fiscale restante la data de 31 august 2024 şi care îndeplinesc cumulativ următoarele condiţii: contribuabilul să aibă depuse toate declaraţiile prevăzute de Legea nr. 227/2015 privind Codul fiscal, cu modificările şi completările ulterioare; contribuabilul stinge integral, până la data depunerii cererii, dar nu mai târziu de 25.11.2024, inclusiv, sub sancţiunea decăderii, obligaţiile bugetare certe, lichide şi exigibile, exclusiv majorările de întârziere care fac obiectul cererii de anulare.\n\n„Contribuabilul va depune cererea până la data de 25.11.2024 inclusiv, sub sancţiunea decăderii, la registratura Municipiului Vaslui (sediul Primăriei), însoţită de următoarele documente: fotocopia/fotocopiile actului/actelor de identitate al/ale proprietarilor; dovada plăţii integrale a obligaţiilor fiscale principale, inclusiv amenzi contravenţionale” , se precizează în anunțul publicat de Primăria Vaslui.",
  "metadata": {
    "original_file": "Est_News_0440.html"
  }
}