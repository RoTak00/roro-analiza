{
  "title": "Bani în conturi! 88 de legumicultori din județul Vaslui au primit suma de 651.208 lei",
  "content": "Bani în conturi! 88 de legumicultori din județul Vaslui au primit suma de 651.208 lei\n\nDirecţia pentru Agriculturǎ Judeţeanǎ (DAJ) Vaslui a decontat sumele pentru cultura de tomate în spaţii protejate. La nivelul judeţului Vaslui au fost declaraţi eligibili pentru încasarea acestui ajutor de stat un numǎr de 88 legumicultori. Prin urmare, în data de 18 iulie 2024, au fost emise și depuse spre decontare, la Trezoreria Vaslui, un număr de 88 ordine de plată în valoare totală de 651.208 lei.\n\n„Valoarea ajutorului de stat decontat per beneficiar a reprezentat echivalentul în lei al sumei de 1.500 euro pentru 1.000 mp, la un curs de schimb de 4,9334 lei pentru 1 euro, indiferent de suprafaţa cultivată” , a precizat Gigel Crudu, directorul DAJ Vaslui.\n\nȊn conformitate cu prevederile Ordonanţei de urgenţă nr. 13/2024 privind instituirea unei scheme de ajutor de stat pentru compensarea parţială a pierderilor la cultura de tomate în spaţii protejate şi cultura de usturoi, în contextul crizei provocate de agresiunea Rusiei împotriva Ucrainei, cultivatorii eligibili au fost condiţionaţi sǎ îndeplineascǎ o serie de obligaţii.\n\nEste vorba despre solicitarea ajutorului de stat prin înregistrarea unei cereri tip la DAJ Vaslui, înfiinţarea unei suprafeţe cumulată de minimum 1.000 mp, cultivată exclusiv cu tomate în spaţii protejate, înregistrarea în evidenţele Registrului agricol cu suprafeţele cultivate cu tomate din spaţiile protejate, precum și menţinerea culturii de tomate în aceleași spaţii protejate până la data efectuării plăţii.",
  "metadata": {
    "original_file": "Est_News_0865.html"
  }
}