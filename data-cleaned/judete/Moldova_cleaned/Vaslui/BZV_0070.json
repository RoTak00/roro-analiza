{
  "title": "Accident rutier în Huși, în fața Spitalului Municipal „Dimitrie Castroian”: Doua autoturisme s-au ciocnit - FOTO",
  "content": "Un nou accident rutier s-a produs în această dimineață, în municipiul Huși, în binecunoscuta intersecție din fața Spitalului Municipal „Dimitrie Castroian”. Zona este recunoscută ca un punct nevralgic pentru trafic, fiind frecvent locul unor evenimente rutiere, în ciuda existenței indicatoarelor de „Cedează trecerea” și a marcajelor rutiere clare.\n\nÎn incidentul de astăzi, un cetățean din Republica Moldova, aflat în mașină împreună cu soția și copilul său, a ignorat regulile de circulație și nu a acordat prioritate. Acesta a intrat în coliziune cu un SUV care circula regulamentar pe direcția dinspre strada Nicolae Cișman către strada 1 Decembrie.\n\nDeși impactul a fost destul de puternic, din fericire, nicio persoană nu a fost rănită. Totuși, traficul în zonă a fost perturbat timp de câteva ore, până la degajarea carosabilului și reluarea circulației normale.\n\nIntersecția rămâne un punct sensibil în oraș, iar lipsa respectării regulilor de circulație continuă să fie cauza principală a accidentelor. Autoritățile locale îndeamnă șoferii să fie mai atenți și să respecte indicatoarele și marcajele rutiere pentru evitarea unor astfel de situații.",
  "metadata": {
    "original_file": "BZV_0070.html"
  }
}