{
  "title": "Festival de teatru, dedicat copiilor. Evenimentul se va desfășura în perioada 5-7 decembrie 2024",
  "content": "Centrul Cultural „Dimitrie Cantemir” va organiza un nou festival care va avea loc în municipiul Vaslui. Este vorba despre un festival de teatru, dedicat copiilor cu vârste de peste 4 ani care se va desfășura în perioada 5-7 decembrie 2024.\n\nManifestarea va cuprinde trei spectacole: „Cenușăreasa”, piesă pusă în scenă de actori ai Teatrului pentru Copii și Tineret „Luceafărul” Iași, „Bona visurilor mele”, spectacol realizat de Centrul Cultural Județean Vaslui, și „Omul de zăpadă care voia să întâlnească soarele” – Teatrul pentru Copii și Tineret “Guliver” Galați.\n\nBiletele vor fi puse în vânzare începând de miercuri, 27 noiembrie 2024. Prețul unui bilet este de 25 de lei pentru copii, 50 de lei pentru părinții și bunicii care însoțesc un copil și 100 de lei pentru adulții care nu însoțesc un copil.\n\nFestivalul va include și un spectacol gratuit pentru copiii cu dezabilități și însoțitorii acestora. În cazul lor, tichetele de acces vor trebui ridicate de la casa de bilete.\n\n„Ne dorim să avem în sală copii, părinți și bunici pentru că evenimentul își propune promovarea vizionarii spectacolelor în familie”, a spus Lucian Onciu, directorul Centrului Cultural Județean Vaslui.",
  "metadata": {
    "original_file": "Est_News_0275.html"
  }
}