{
  "title": "Peste 426.000 de alegători sunt aşteptaţi la urne în 552 de secţii de votare înfiinţate în judeţul Vaslui",
  "content": "Peste 426.000 de alegători sunt aşteptaţi la urne în 552 de secţii de votare înfiinţate în judeţul Vaslui\n\nPeste 426.000 de alegători sunt aşteptaţi, duminică, 24 noiembrie 2024, la urne în 552 de secţii de votare înfiinţate în judeţul Vaslui pentru desfășurarea primului tur al alegerilor prezidențiale, conform datelor publicate de Autoritatea Electorală Permanentă.\n\n„Sunt convins că duminică se va desfăşura un proces electoral civilizat şi că nu vom avea probleme la nivelul judeţului Vaslui”, a declarat Daniel Onofrei, prefectul județului Vaslui, înainte de desfășurarea primului tur al alegerilor prezidențiale, care are loc duminică, 24 noiembrie 2024, precizând că au fost luate toate măsurile pentru ca repartiţia buletinelor de vot în secţii şi recepţionarea ulterioară a acestora la Biroul Electoral Judeţean Vaslui să se desfăşoare fără incidente şi s-a asigurat instruirea persoanelor care vor activa în cadrul secţiilor de votare, astfel încât să nu existe probleme.\n\n„Referitor la preluarea buletinelor de vot, avem un grafic, fiecare unitate administrativ-teritorială este programată la o anumită oră, astfel încât să evităm aglomerarea sau staţionarea persoanelor care vin din teritoriu”, a spus prefectul. \n\n Prefectul a menţionat că în judeţ campania electorală s-a desfăşurat fără înregistrarea unor evenimente deosebite.",
  "metadata": {
    "original_file": "Est_News_0282.html"
  }
}