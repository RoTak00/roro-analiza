{
  "title": "Turneul de fotbal amator „Simon Cup” a ajuns la cea de-a patra ediție",
  "content": "Consiliul Județean Vaslui a fost partener în organizarea turneului de fotbal amator „Simon Cup”, alături de Mircea Simon și Primăria comunei Ferești. Evenimentul, ajuns la cea de-a patra ediție, a adunat 36 de echipe, din care 16 echipe au participat la Open, 12 la Old Boys și 8 echipe la Under 17.\n\nAu fost trei zile de spectacol fotbalistic, cu tribune pline și aplauze pentru amfitrioni. La final, Inter Traian a câștigat turneul Open. La Old Boys, cea mai bună echipă a fost Copanex Bacău, iar la Under 17 marele trofeu a fost câștigat de Miclești.\n\n„Felicit organizatorii pentru efortul depus, dar și echipele participante, care au oferit un adevărat maraton fotbalistic în cele trei zile. Ediția din acest an a căpătat caracter regional, prin participarea mai multor echipe din zona Moldovei. Consider că astfel de evenimente vor încuraja tinerii să se orienteze către sport, adevăratul ambasador al fiecărei comunități în parte”, a spus Ciprian-Ionuț Trifan, președintele Consiliului Județean Vaslui.\n\nPentru ediția din 2025, primarul comunei Ferești, Sebastian Arteni promite că Simon Cup se va bucura de participarea unor echipe din străinătate.",
  "metadata": {
    "original_file": "Est_News_0757.html"
  }
}