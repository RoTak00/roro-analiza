{
  "title": "Accident dramatic la intrarea în municipiul Huși: un șofer teribilist, gonind cu peste 130 km/h, s-a izbit violent de un cap de pod - FOTO",
  "content": "Un accident grav s-a produs în această seară, în zona Dobrina, la intrarea în municipiul Huși, din cauza vitezei excesive. Un șofer aflat la volanul unui autoturism marca VW Golf a pierdut controlul asupra direcției de mers și s-a izbit violent de un cap de pod, lăsând în urmă scene dramatice. Motorul mașinii a fost aruncat la câțiva metri distanță, aproape lovind un alt participant la trafic.\n\nTânărul conducător auto, în loc să solicite ajutor, a ieșit singur din autoturismul grav avariat și a fugit de la locul accidentului, sărind într-o râpă din apropiere. Pompierii au fost chemați de urgență pentru a-l recupera, reușind să-l scoată din râpă pe o targă. Acesta a fost urcat într-o ambulanță SMURD și transportat de urgență la Spitalul Municipal “Dimitrie Castroian” din Huși pentru investigații medicale.\n\nConform informațiilor preliminare, acul vitezometrului autoturismului s-a blocat la 130 km/h, confirmând viteza extrem de mare cu care acesta circula înainte de impact.\n\nPoliția a demarat o anchetă pentru a stabili toate circumstanțele în care s-a produs acest incident și reamintește șoferilor că viteza reprezintă un factor major în producerea accidentelor, ce poate duce la tragedii ireparabile.",
  "metadata": {
    "original_file": "BZV_0038.html"
  }
}