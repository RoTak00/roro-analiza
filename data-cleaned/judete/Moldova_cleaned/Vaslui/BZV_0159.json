{
  "title": "Incendiu puternic într-o gospodărie din localitatea vasluiana Rediu Galian, comuna Codăești. Intervenție amplă a pompierilor pentru limitarea pagubelor - FOTO",
  "content": "Pompierii din cadrul Detașamentului Vaslui au intervenit în această dimineață, cu trei autospeciale de stingere cu apă, pentru limitarea și lichidarea unui incendiu izbucnit într-o anexă a unei locuințe din localitatea Rediu Galian, comuna Codăești. La intervenție a participat și SVSU Codăești. \n\n La sosirea echipajelor de intervenție, incendiul se manifesta cu violență la două anexe gospodărești, la un grajd de animale, se extinsese la acoperișul casei și exista pericolul de propagare la întreaga locuință, la un imobil învecinat și alte două anexe. De asemenea, flăcările cuprinseseră un utilaj agricol și un autoturism. Din fericire, nici o persoană nu a fost rănită și nici nu a suferit intoxicații. \n\n Pompierii au acționat pe trei două sectoare de stingere, iar după mai mult de două ore, incendiul a fost lichidat în limitele găsite, fiind salvate cele două locuințe și alte două anexe gospodărești. \n\n Au ars aproximativ 300 metri pătrați acoperiș din tablă pe astereală din lemn, 35 metri pătrați acoperiș din țiglă pe astereală din lemn, circa 15 metri cubi material lemnos, un tractor, un grajd și o anexă gospodărească, diverse bunuri electrocasnice și materiale textile. S-au degradat circa 40 metri pătrați izolație exterioară, aproximativ 30 metri pătrați tencuială, diverse alte bunuri. \n\n Valoarea estimată a bunurilor salvate este de aproximativ 450.000 lei, în timp ce valoarea aproximată a bunurilor distruse ori degradate însumează circa 150.000 lei. \n\n Cel mai probabil, incendiul a izbucnit din cauza unor brocuri de sudură căzute pe materialul combustibil dintr-o magazie.",
  "metadata": {
    "original_file": "BZV_0159.html"
  }
}