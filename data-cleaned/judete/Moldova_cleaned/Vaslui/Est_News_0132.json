{
  "title": "Ministerul Dezvoltării finanțează construcția unei creșe în municipiul Huși",
  "content": "Ministrul dezvoltării, lucrărilor publice și administrației, Cseke Attila a semnat finanțarea necesară pentru finalizarea construcției a 22 de creșe noi, moderne și prietenoase cu mediul, aprobate în mandatul său anterior, dar care nu puteau fi finalizate din cauza creșterii costurilor de materie primă și implicit a costului lucrărilor.\n\nMinistrul a arătat: cu cei 50 milioane de lei, alocați astăzi, se va debloca construcția a 22 de creșe din România, astfel: câte o creșă la Beiuș, Marghita, Bistrița, Zărnești, București, Călărași, Reșița, Câmpia Turzii, Gherla, Moreni, Deva, Petroșani, Târnăveni, Piatra Neamț, Câmpina, Ploiești, Zalău, Mediaș, Râmnicu Vâlcea, Huși și două creșe la Drobeta Turnu Severin.\n\nDupă cum este cunoscut, România se află pe ultimul loc în Uniunea Europeană în ceea ce privește numărul de locuri disponibile în creșe, de aceea, în mandatul său anterior, ministrul dezvoltării, lucrărilor publice și administrației, Cseke Attila a pornit un amplu program de construcție de creșe noi, moderne și prietenoase cu mediul care vine în ajutorul familiilor tinere, încurajează natalitatea și răspunde provocărilor legate de declinul demografic cu care se confruntă România.\n\nMinisterul Dezvoltării construiește 110 creșe finanțate din PNRR, din fonduri europene, dar la preluarea noului mandat doar 7 dintre acestea erau finalizate, termenul fiind 2025 decembrie.",
  "metadata": {
    "original_file": "Est_News_0132.html"
  }
}