{
  "title": "Accident de muncă în Corni-Albești! Un electrician a fost găsit electrocutat și în stop cardiorespirator",
  "content": "Accident de muncă în Corni-Albești! Un electrician a fost găsit electrocutat și în stop cardiorespirator\n\nPersonalul care încadrează ambulanța SMURD tip C1 (terapie intensivă mobilă) a fost solicitat să intervină pentru salvarea, evaluarea și acordarea îngrijirilor medicale de urgență victimei unui accident de muncă produs în localitatea Corni-Albești, comuna Albești.\n\nLa sosirea echipajului de intervenție a fost găsit un bărbat în vârstă de 24 de ani, electrocutat și în stop cardiorespirator. Victima a fost scoasă din zona de pericol, fiind începute manevrele de resuscitare. Din nefericire, bărbatul nu a răspuns pozitiv manevrelor de resuscitare, victima fiind declarată decedată la ora 15:45.\n\nDin primele informații, se pare că electricianul era în misiune de serviciu, acesta deplasându-se în zonă pentru rezolvarea unui deranjament.\n\nCercetările privind cauza decesului și circumstanțele producerii acestuia sunt efectuate de reprezentanții instituțiilor abilitate în acest sens.",
  "metadata": {
    "original_file": "Est_News_0795.html"
  }
}