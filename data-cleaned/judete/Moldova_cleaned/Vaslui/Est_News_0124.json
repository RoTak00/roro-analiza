{
  "title": "Accident rutier la ieșirea din Huși! Un autoturism în care se aflau trei femei a căzut într-o râpă",
  "content": "Accident rutier la ieșirea din Huși! Un autoturism în care se aflau trei femei a căzut într-o râpă\n\nPompierii hușeni au intervenit cu o autospecială de stingere cu apă și spumă (autospecială echipată cu modul pentru descarcerare/deblocare) și o ambulanță SMURD tip B2 (echipaj de prim ajutor), pentru asigurarea măsurilor PSI, evaluarea și acordarea primului ajutor calificat victimelor unui accident rutier produs pe DE 581, la ieșirea din municipiul Huși spre vama Albița. În accident a fost implicat un autoturism în care se aflau trei persoane (trei femei).\n\nLa intervenție au participat și două ambulanțe aparținând SAJ Vaslui. La sosirea echipajelor de intervenție a fost găsit un autoturism ieșit în afara părții carosabile, cele trei victime fiind evacuate de ceilalți participanți la trafic.\n\nCele trei femei cu vârste de 35, 35 și 28 de ani, au fost evaluate și au primit prim ajutor calificat, ulterior fiind transportate la Compartimentul de Primiri Urgențe din cadrul Spitalului Municipal Huși, acestea fiind diagnosticate cu politraumatisme în urma producerii unui accident rutier.",
  "metadata": {
    "original_file": "Est_News_0124.html"
  }
}