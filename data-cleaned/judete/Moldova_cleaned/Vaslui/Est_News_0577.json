{
  "title": "Ziua Curățeniei Naționale a fost marcată și la Vaslui",
  "content": "Sute de voluntari din municipiul Vaslui, printre care și o parte dintre salariații Consiliului Județean Vaslui, au participat la campania de curățenie națională „Let’s Do It, Romania!”.\n\nAceștia au adunat sute de saci cu deșeuri și resturi menajere din zonele limitrofe ale municipiului Vaslui și suburbii. La nivel de județ au participat la campania, coordonată de Agenția pentru Protecția Mediului Vaslui, aproape 8000 de voluntari.\n\n„Felicit vasluienii care s-au alăturat în număr mare la această campanie, prin intermediul căruia sunt promovate bune practici în ceea ce privește protejarea mediului înconjurător. Mă bucur că tinerii dau dovadă de implicare și spirit civic, conștientizând, astfel, că avem nevoie cu toții de un mediu curat și sănătos”, a declarat Ciprian-Ionuț Trifan, președintele Consiliului Județean Vaslui.\n\nEste a XI-a ediție a Zilei de curățenie națională, iar în acest an s-a derulat sub egida „O țară mai curată, pentru că natura se sufocă sub deșeuri”.",
  "metadata": {
    "original_file": "Est_News_0577.html"
  }
}