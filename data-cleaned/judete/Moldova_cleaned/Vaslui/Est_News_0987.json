{
  "title": "ANL a finalizat în municipiul Vaslui un bloc cu 20 de apartamente cu destinația de locuințe de serviciu",
  "content": "ANL a finalizat în municipiul Vaslui un bloc cu 20 de apartamente cu destinația de locuințe de serviciu\n\nAu fost finalizate lucrările aferente proiectului „Locuinţe de serviciu strada Ceramicii F.N. cu 20 U.L., P+3E+M, municipiul Vaslui, judeţul Vaslui”. Proiectul a fost realizat de Agenţia Naţională pentru Locuinţe, valoarea investiţiei fiind în valoare de 6.086.635 lei (inclusiv TVA).\n\nConstructorii au ridicat un bloc cu 20 de unităţi locative cu destinaţia de locuinţe de serviciu, din care 5 apartamente cu 3 camere, 10 apartamente cu 2 camere şi 5 apartamente cu 1 cameră.\n\nAutoritățile locale au recepționat investiția, imobilul fiind predat municipiului Vaslui de către Agenţia Naţională pentru Locuinţe, conform protocolului de predare-primire nr. 75861 din 20 mai 2024.\n\n„Având în vedere prevederile Legii nr. 152/1998 privind înfiinţarea Agenţiei Naţionale pentru locuinţe, conform cărora locuinţele de serviciu fac obiectul proprietăţii publice a unităţii administrativ-teritoriale în care sunt amplasate, propunem declararea imobilului în suprafaţă construită la sol de 312,8 mp, situat în strada Ceramicii FN ca fiind de interes public local în scopul intabulării dreptului de proprietate publică a municipiului Vaslui asupra acestuia” , se arată în raportul la proiectul de hotărâre care va fi dezbătut în ședința ordinară a Consiliului Local Vaslui.",
  "metadata": {
    "original_file": "Est_News_0987.html"
  }
}