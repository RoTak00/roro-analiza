{
  "title": "Codul Roșu de caniculă, prelungit și pentru miercuri, 17 iulie",
  "content": "Vremea se menține caniculară la nivelul județului Vaslui, iar meteorologii anunță temperaturi maxime cuprinse între 37 și 42 de grade.\n\nPurtați haine lejere, subțiri, din bumbac, deschise la culoare, pălării și ochelari de soare!\n\nBeți suficiente lichide pentru a vă hidrata corespunzător, nu prea reci, evitând băuturile alcoolice și pe cele care conțin cofeină sau zahăr în cantitate mare!\n\nAvând în vedere faptul că în perioadele secetoase creşte riscul de incendiu, iar focurile deschise cu intenția de a curăța terenurile se extind cu repeziciune și sunt, de cele mai multe ori, greu de controlat, reamintim cetățenilor că *arderea miriștilor, a vegetației uscate și a resturilor vegetale este INTERZISĂ.\n\nÎn ultimele zile, pompierii vasluieni au intervenit pentru stingerea a 12 incendii de vegetație, în urma cărora au fost afectate peste 70 hectare de teren.\n\nPentru a preveni incendiile, nu aprindeți focul în zone cu vegetație uscată sau împădurite și nu aruncați la întâmplare resturile de chibrituri și țigări aprinse!\n\nAnunțați în cel mai scurt timp orice început de incendiu pe care îl observaţi, la numărul unic pentru apeluri de urgenţă – 112!\n\nInformații despre modul de comportare în cazul producerii unor situații de urgență pot fi obținute prin accesarea platformei naționale de pregătire în situații de urgență https://fiipregatit.ro și aplicația de mobil DSU care poate fi descărcată gratuit din App Store și Google Play.",
  "metadata": {
    "original_file": "Est_News_0873.html"
  }
}