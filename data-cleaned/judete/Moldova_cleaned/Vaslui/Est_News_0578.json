{
  "title": "Prins la volan, fără a deține categoria de conducere necesară",
  "content": "Poliţiştii de frontieră din cadrul Sectorului Poliţiei de Frontieră Huși au sancționat penal un bărbat care conducea un ansamblu de autovehicule, fără a deține categoria de conducere necesară.\n\nÎn data de 21 septembrie a.c., în jurul orei 00.10, pe timpul desfăşurării unei misiuni specifice de supraveghere în zona de competenţă, un echipaj al poliţiei de frontieră din cadrul Sectorului Poliţiei de Frontieră Huși – ITPF Iași, aflat în exercitarea atribuţiilor de serviciu, pe raza localității Rășești, a efectuat semnalele regulamentare de oprire pentru un ansamblu de vehicule, înmatriculat în Republica Moldova, condus de către un bărbat, cetățean român, în vârstă de 27 de ani.\n\nCu ocazia efectuării controlului, conducătorul auto a prezentat un permis de conducere, valabil doar pentru categoria B, dar nu și pentru categoria BE, necesară conducerii ansamblului auto respectiv.\n\nÎn cauză colegii noștri efectuează cercetări sub aspectul săvârşirii infracţiunii de conducerea pe drumurile publice a unui vehicul de către o persoană cu permis de conducere necorespunzător categoriei vehiculului respectiv, la finalizare urmând a se lua măsurile legale care se vor impune.",
  "metadata": {
    "original_file": "Est_News_0578.html"
  }
}