{
  "title": "Inspecția Muncii Vaslui a verificat angajatorii din domeniile distribuția apei și epurarea apelor uzate",
  "content": "În perioada 17-20 septembrie 2024, Inspectoratul Teritorial de Muncă (ITM) Vaslui a desfășurat o campanie de verificare a modului de respectare a prevederilor legale privind încheierea și executarea contractelor individuale de muncă, de către angajatorii care desfăşoară activități în domeniile „Captarea, tratarea și distribuția apei” și „Colectarea și epurarea apelor uzate”.\n\nObiectivele campaniei au vizat identificarea angajatorilor care nu respectă prevederile legale care reglementează relațiile de muncă și luarea măsurilor care se impun pentru determinarea acestora să se conformeze dispozițiilor legale în materie; eliminarea neconformităților în domeniul sănătății și securității în muncă în activitățile specifice ale societăților comerciale din domeniul vizat de acțiune etc.\n\n„Î n domeniul relațiilor de muncă au fost controlați 11 agenți economici. Au fost constatate 12 de neconformități cu privire la nerespectare prevederilor legale privind repausul săptămânal; neținerea evidenței orelor de muncă cu precizarea orei de început și a celei de sfârșit a programului de lucru; negarantarea în plată a unui salariu superior față de salariul minim brut pe țară pentru salariații care au contract individual de muncă pe o perioadă mai mare de 24 de luni; nerespectarea termenului de transmitere în registrul general de evidență al salariaților” , a spus Gheorghe Chirvase, inspector șef al ITM Vaslui.\n\nÎn domeniul sănătății și securității în muncă au fost controlați 11 angajatori. În urma controalelor efectuate, au fost constatate 30 de neconformități, în urma cărora au fost aplicate 30 de sancțiuni contravenționale.",
  "metadata": {
    "original_file": "Est_News_0570.html"
  }
}