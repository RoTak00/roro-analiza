{
  "title": "O nouă ediție a proiectului expozițional: „Vasluiana” – Interferențe plastice pe meleaguri vasluiene",
  "content": "Muzeul Județean „Ștefan cel Mare” Vaslui, sub egida Consiliului Județean Vaslui, organizează cea de a IV-a ediție a proiectului expozițional „VASLUIANA – Interferențe plastice pe meleaguri vasluiene”. Proiectul expozițional se va desfășura în perioada 29 noiembrie 2024 – 15 ianuarie 2025 la Centrul Cultural „Dimitrie Cantemir” Vaslui.\n\nProiectul expoziției anuale „VASLUIANA” își propune să surprindă fenomenul artistic vasluian prin creațiile pe pânză, carton sau hârtie, sticlă, lemn, metal ori piatră, ale artiștilor din județul Vaslui.\n\nInvităm toți creatorii de frumos din județul Vaslui, pictori, sculptori sau graficieni, care aparțin tuturor generațiilor, de la autodidacți pasionați, la artiști plastici profesioniști consacrați, să predea la sediul instituției noastre, în perioada 7 – 15 noiembrie 2024, maxim 3 lucrări noi, reprezentative pentru creația proprie, în vederea organizării expoziției și a realizării unui catalog de expoziție.\n\nLucrările predate trebuie să aibă (pe spate) următoarele date de identificare: nume artist, titlul lucrării, dimensiune, tehnică, an execuție, date de contact: număr telefon și adresă de e-mail.\n\nPrin predarea lucrărilor, autorii își dau acordul pentru utilizarea imaginilor și a datelor personale exclusiv în scopul promovării expoziției „VASLUIANA”.\n\nMuzeul Județean „Ștefan cel Mare” Vaslui își rezervă dreptul de a respinge lucrările care nu demonstrează atât calități tehnice, cât și estetice, necesare unui asemenea demers expozițional.\n\nLucrările se restituie participanților la sfârșitul perioadei de expunere, conform calendarului.\n\nVernisajul expoziției „VASLUIANA” va avea loc în data de 29 noiembrie 2024, ora 14:00, în Sala de expoziții a Centrului Cultural „Dimitrie Cantemir” Vaslui.",
  "metadata": {
    "original_file": "Est_News_0362.html"
  }
}