{
  "title": "Col (rtr) Vasile Adam a ajuns la venerabila vârstă de 102 de ani",
  "content": "Col (rtr) Vasile Adam a ajuns la venerabila vârstă de 102 de ani\n\nAstăzi, col (rtr) Vasile Adam, președintele de onoare al Asociației Veteranilor de Război „Peneș Curcanul” Vaslui a implinit venerabila vârstă de 102 de ani.\n\nConsiliul Județean Vaslui, Primăria municipiului Vaslui , Centrul Militar Judetean Vaslui și Asociația Veteranilor de Război „Peneș Curcanul” Vaslui nu l-au uitat, reprezentanții acestor instituții felicitându-l la zi aniversară.\n\nVasile Adam se numără printre ultimii veterani de război din județul Vaslui rămași în viață. În evidențele asociației mai sunt doar 45 de veterani de război, dintre care doar 5 sunt cu vârsta de peste 100 de ani.\n\nVasile Adam a făcut parte din celebrul Detașament Păuliș, contribuind în perioada august-septembrie 1944 , din postura de elev al Școlii de Subofițeri nr.5 Radna, la anihilarea atacurilor armatei maghiare, îndeplinindu-și, astfel, misiunea cu sacrificiul multor vieți.\n\nCel care a lucrat 30 de ani la Asociația Veteranilor de Război „Peneș Curcanul” Vaslui se numără printre ultimii supraviețuitori ai „Detașamentului Păuliș”, care a pierdut în luptele pentru oprirea invaziei maghiare 10 ofiţeri, 10 subofiţeri, 148 de elevi şi 209 de soldaţi (morţi, răniţi şi dispăruţi), iar inamicul a avut pierderi de 919 militari morţi şi 387 prizonieri.\n\nLa ceas aniversar, Ciprian-Ionuț Trifan, președintele Consiliului Județean Vaslui îi transmite domnului Vasile Adam un sincer „La mulți ani” și să-i dea bunul Dumnezeu să fie sănătos în continuare.",
  "metadata": {
    "original_file": "Est_News_0435.html"
  }
}