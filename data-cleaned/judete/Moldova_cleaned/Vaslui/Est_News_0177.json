{
  "title": "La furat de motorină! Poliția Rurală Huși a reținut doi bărbați",
  "content": "Poliţiştii Secției 4 Poliție Rurală Huși, din cadrul Poliției Municipiului Huși, au reținut doi bărbați, din Republica Moldova, respectiv din comuna Oltenești, județul Vaslui, bănuiți de săvârșirea infracțiunii de furt calificat.\n\nPolițiștii Secției 4 Poliție Rurală Huși au documentat și probat activitatea infracțională a doi bărbați, în vârstă de 41, din Republica Moldova, respectiv 37 de ani, din comuna Oltenești, județul Vaslui, bănuiți de comiterea unui furt, după ce au fost prinși, în flagrant, în timp ce sustrăgeau motorină dintr-o cisternă înmatriculată în Republica Moldova.\n\nÎn data de 11 decembrie 2024, ora 21.00, în timp ce se aflau în exercitarea atribuțiilor de serviciu pe drumul județean DJ244K, din comuna Oltenești, județul Vaslui, polițiștii i-au surprins pe doi bărbați în timp ce sustrăgeau, cu ajutorul unei pompe, motorină din rezervorul capului de tractor (cisternă), în două butoaie metalice, care aparțineau bărbatului de 37 de ani.\n\nÎn data 12 decembrie 2022, ca urmare a administrării probatoriului, față de bărbații cercetați a fost luată măsura reținerii, pe o perioadă de 24 de ore. În aceeași zi, aceștia au fost prezentați Parchetului de pe lângă Judecătoria Huși, împotriva lor fiind dispusă măsura preventivă a controlului judiciar, pe o perioadă de 60 de zile.\n\nCercetările sunt continuate de către polițiști, sub supravegherea Parchetului de pe lângă Judecătoria Huși, în vederea stabilirii și probării întregii activități infracționale a celor două persoane.",
  "metadata": {
    "original_file": "Est_News_0177.html"
  }
}