{
  "title": "Fântâni secate, râuri fără apă! Criză de apă potabilă în zeci de UAT-uri din județul Vaslui",
  "content": "Fântâni secate, râuri fără apă! Criză de apă potabilă în zeci de UAT-uri din județul Vaslui\n\nAdministraţia Naţională Apele Române anunţă că în 10 localităţi din județul Vaslui sunt restricții în ceea ce privește alimentarea cu apă potabilă. La nivelul Regiunii Nord-Est sunt afectate și alte județe: Iaşi – 93 localităţi, Vrancea – 35 localităţi, Neamţ – 36 localităţi, Botoşani -31 localităţi, Bacău – 17 localităţi.\n\nÎn prezent, 272 de localităţi care nu dispun de sisteme centralizate de alimentare cu apă, ci doar de surse individuale sunt afectate de seceta prelungită, având fântâni secate (amplasate pe domeniul public al statului şi privat). Cele mai afectate sunt judeţele Botoşani -153 localităţi din care şi municipiul Dorohoi, Vaslui – 59 localităţi, Bacău – 18 localităţi, Neamţ – 12 localităţi, Suceava – 9 localităţi, Iaşi – 7 localităţi, Galaţi – 5 localităţi.\n\n„Având în vedere prognoza hidrometeorologică pentru perioada imediat următoare, facem apel la populaţie privind utilizarea raţională a apei, prioritatea maximă fiind alimentarea cu apă a populaţiei ” , precizează specialiştii din cadrul Apelor Române.\n\nLipsa precipitațiilor din ultimii ani a făcut ca o parte din cursurile de apă sau sectoare de cursuri de apă din județul Vaslui să fie secate. La începutul acestui an, 22 de râuri erau secate în totalitate, în timp ce alte cursuri de apă aveau debite foarte scăzute, iar seceta a afectat sever sectoare de cursuri de apă de zeci de kilometri.\n\nSeceta hidrologică persistentă, care a provocat dispariția a zeci de râuri din județul Vaslui, este dublată de fenomenul eroziunii solului cu un efect devastator asupra terenurilor agricole.",
  "metadata": {
    "original_file": "Est_News_0754.html"
  }
}