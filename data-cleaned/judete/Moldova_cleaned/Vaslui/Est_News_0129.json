{
  "title": "Festivitate de predare-primire a comenzii la Jandarmeria Vaslui",
  "content": "Inspectoratul de Jandarmi Județean Vaslui a marcat luni, 30 decembrie a.c., un moment deosebit: festivitatea de predare-primire a comenzii unității, organizată cu prilejul trecerii în rezervă a colonelului Florin-Cătălin Bărbuță, după aproape 31 de ani de carieră militară în slujba Jandarmeriei Române.\n\nCeremonia a avut loc la sediul unității și s-a desfășurat în prezența colonelului Liviu-Cătălin Ciubuc, împuternicit Director al Direcției Cabinet din cadrul Inspectoratului General al Jandarmeriei Române, a unei comisii de specialitate și a personalului din inspectorat.\n\nÎntr-un cadru solemn, respectând tradițiile militare și protocolul specific, colonelul Florin-Cătălin Bărbuță a predat comanda Inspectoratului către colonelul Ciprian Luncanu, Adjunct al Inspectorului Șef, cadrul din unitate desemnat să preia funcția.\n\nColonelul Florin-Cătălin Bărbuță s-a alăturat Jandarmeriei Române în anul 1995, parcurgând toate treptele ierarhiei militare și ocupând de-a lungul carierei diverse funcții de execuție și comandă în cadrul Inspectoratului de Jandarmi Județean Vaslui. În discursul său de rămas-bun, fostul inspector șef a adresat mulțumiri colegilor săi pentru sprijinul și profesionalismul arătat de-a lungul anilor, subliniind importanța colaborării și a devotamentului în îndeplinirea atribuțiilor specifice. De asemenea, a mulțumit conducerii Inspectoratului General al Jandarmeriei Române pentru încrederea și susținerea acordate în perioada în care a condus unitatea.\n\nLa finalul ceremoniei, colonelului Florin-Cătălin Bărbuță i-a fost oferită Placheta de Onoare a Jandarmeriei Române, în semn de apreciere pentru întreaga sa activitate, iar reprezentantul Inspectoratului General al Jandarmeriei Române i-a transmis urări de sănătate și o pensie lungă, plină de satisfacții.",
  "metadata": {
    "original_file": "Est_News_0129.html"
  }
}