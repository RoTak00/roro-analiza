{
  "title": "Miriam Giușcă, gimnasta vasluiancă, dublă campioană balcanică la gimnastică artistică - FOTO",
  "content": "Județul Vaslui se poate mândri cu o nouă campioană balcanică la gimnastică artistică. Miriam Giușcă, gimnastă legitimată la Clubul Sportiv Școlar Bârlad, a obținut două titluri importante la Campionatul Balcanic de Gimnastică Artistică, desfășurat la Sofia, Bulgaria, între 17 și 21 septembrie 2024. Competiția a adus laolaltă gimnaști cu vârste cuprinse între 10 și 15 ani, participând la categoriile Prejuniori, Juniori și Young (Tinere speranțe).\n\nAntrenată de Ana-Maria și Liviu Iordache, Miriam Giușcă a câștigat titlul balcanic la individual compus, demonstrând o pregătire de excepție. Deși s-a calificat prima în finala de la bârnă, emoțiile și-au spus cuvântul, clasându-se pe locul șase. Cu toate acestea, bucuria a fost completată de succesul echipei României, din care face parte și gimnasta vasluiancă, care a cucerit titlul balcanic pe echipe.\n\nPerformanțele excepționale ale lui Miriam Giușcă aduc prestigiu nu doar Clubului Sportiv Școlar Bârlad, ci și județului Vaslui, consolidând reputația gimnasticii românești pe plan internațional.",
  "metadata": {
    "original_file": "BZV_0221.html"
  }
}