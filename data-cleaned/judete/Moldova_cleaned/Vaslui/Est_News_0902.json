{
  "title": "Sexagenar la trecerea frontierei, cu permis suspendat",
  "content": "Poliţiştii de frontieră din cadrul Punctului Trecerii Frontierei Bumbăta efectuează cercetări cu privire la un bărbat care a încercat să treacă frontiera de stat în calitate de conducător al unui autoturism, deşi avea acest drept suspendat.\n\nÎn data de 05 iulie a.c., în jurul orei 19.00, s-a prezentat pentru a efectua formalităţile de frontieră, în Punctul de Trecere al Frontierei Bumbăta – I.T.P.F. Iași, un bărbat cu dublă cetățenie română – R. Moldova, în vârstă de 60 de ani, domiciliat pe raza județului Iași, la volanul unui autoturism înmatriculat în România.\n\nCu ocazia efectuării controlului, bărbatul nu a putut prezenta permisul de conducere, motivând că nu îl are asupra sa. În urma verificărilor suplimentare efectuate, colegii noștri au constatat că bărbatul are dreptul de a conduce suspendat, ca urmare a comiterii unor abateri la regimul rutier.\n\nÎn cauză, poliţiştii de frontieră efectuează cercetări sub aspectul săvârşirii infracţiunii de conducerea pe drumurile publice a unui vehicul de către o persoană căreia exercitarea dreptului de a conduce i-a fost suspendată, la finalizare urmând a se lua măsurile legale care se impun.",
  "metadata": {
    "original_file": "Est_News_0902.html"
  }
}