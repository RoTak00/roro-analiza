{
  "title": "Sprijin, din partea Crucii Roșii Bavareze, pentru Episcopia Hușilor",
  "content": "În zilele de 15 și 16 august 2024, Episcopia Hușilor, prin Asociația „Filantropia Ortodoxă” Huși, a primit un transport de echipamente medicale și produse sanitare, din partea Crucii Roșii Bavareze.\n\n„Cu binecuvântarea Preasfințitului Părinte Episcop Ignatie, punem bazele unui parteneriat între Crucea Roșie Bavareză și Episcopia Hușilor, în colaborare cu Crucea Roșie din România.\n\nAjutorul substanțial pe care l-am primit a venit la inițiativa preotului ortodox german Klaus Klein, reprezentantul Crucii Roșii Bavareze, sprijinit de mai multe filiale ale acesteia, din zona Bavariei Inferioare. De asemenea, a fost însoțit de doi voluntari de la sectorul Protecție împotriva catastrofelor din Rottal-Inn.\n\nReușim astfel să intensificăm activitatea Complexului socio-medical „Sfânta Mare Muceniță Chiriachi, precum și a celorlalte așezăminte sociale pe care le avem și care au și o componentă de asistență medicală”, a precizat părintele consilier eparhial Vladimir Beregoi, președintele Asociației Filantropia Ortodoxă Huși.",
  "metadata": {
    "original_file": "Est_News_0718.html"
  }
}