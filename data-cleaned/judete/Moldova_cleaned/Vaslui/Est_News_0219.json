{
  "title": "Bani de la Guvern! Județul Vaslui a primit 6 milioane de lei pentru cheltuieli în domeniul asistenței sociale",
  "content": "Bani de la Guvern! Județul Vaslui a primit 6 milioane de lei pentru cheltuieli în domeniul asistenței sociale\n\nJudețul Vaslui a primit de la Guvernul României șase milioane de lei pentru acoperirea unor cheltuieli în domeniul asistenței sociale. Banii pot fi utilizați pentru finanțarea serviciilor sociale din sistemul de protecție a copilului, a măsurilor de protecție de tip centre de zi și centre rezidențiale pentru persoane adulte cu handicap și a căminelor pentru persoane vârstnice.\n\nGuvernul a decis alocarea sumei de 196.528.000 de lei din fondul de rezervă bugetară, prevăzut în bugetul de stat pe anul 2024, pentru unele unități administrativ-teritoriale. La nivel național, beneficiarii acestor fonduri sunt 36 de consilii județene. Prin această alocare, județul Vaslui a primit suma de 6.000.000 de lei.\n\nSuma va fi utilizată pentru finanțarea serviciilor sociale din sistemul de protecție a copilului, a măsurilor de protecție de tip centre de zi și centre rezidențiale pentru persoane adulte cu handicap și a căminelor pentru persoane vârstnice.\n\n„Această sumă va fi utilizată pentru asigurarea cheltuielilor cu bunurile și serviciile, influențate de creșterea generalizată a costurilor la utilități, hrană, indemnizațiile la ieșirea din sistemul de protecție și alte cheltuieli materiale (aprovizionare toamnă-iarnă, materiale igienico-sanitare, materiale de protecție a personalului etc) la nivelul județelor” , a precizat ministrul Marcel Boloș.",
  "metadata": {
    "original_file": "Est_News_0219.html"
  }
}