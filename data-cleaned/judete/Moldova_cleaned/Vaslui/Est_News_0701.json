{
  "title": "Scăpăm de o ruină! Casa Agronomului din municipiul Vaslui va fi demolată",
  "content": "Anul trecut, Guvernul României a emis o hotărâre prin care a fost aprobată trecerea imobilului „Casa Agronomului” din domeniul public al statului în domeniul public al municipiului Vaslui. Prin urmare, a fost încheiat un protocol de predare-primire între Direcţia pentru Agricultură Judeţeană Vaslui și municipiul Vaslui.\n\nÎn prezent, imobilul se află într-o stare avansată de degradare, vechimea acestuia precum şi neconservarea corespunzătoare au dus la un grad ridicat de afectare structurală a clădirii.\n\n„Propunem scoaterea din funcţiune, casarea şi demolarea imobilului „Casa Agronomului” , se arată în raportul la proiectul de hotărâre care va fi dezbătut în ședința ordinară a Consiliului Local Vaslui.\n\nImobilul situat în strada Eternităţii, nr.1 va fi amenajat drept sediu pentru Casa Specialistului în Agricultură.\n\nReamintim că în cursul anului 2017 și 2018, Primăria Vaslui a transmis adrese către Ministerul Agriculturii și Primul-Ministru al României, prin care a solicitat preluarea în domeniull public al municipiului a celor două imobile. În urma acestor demersuri, Ministerul Agriculturii și-a dat acordul pentru inițierea demersurilor de preluare a celor două construcții de către autoritățile locale, sub condiția menținerii uzului și interesului public al acestora.\n\nÎn urmă cu mai mulți ani, s-a încercat repararea celor două clădiri, În cazul Casei Agronomului, situată pe strada Eternității nr.1, după ce a fost decopertată tencuiala și tâmplăria exterioară, lucrările au fost sistate din lipsă de finanțare. Același lucru s-a întâmplat și cu fostul Oficiu pentru Consultanță Agricolă, situat pe strada Călugăreni nr. 4.",
  "metadata": {
    "original_file": "Est_News_0701.html"
  }
}