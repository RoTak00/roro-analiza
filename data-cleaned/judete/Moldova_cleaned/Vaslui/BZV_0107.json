{
  "title": "DOLIU in fotbalul romanesc : Eroul de la Sevilla, Helmut Duckadam, s-a stins din viață la 65 de ani",
  "content": "Lumea fotbalului românesc și internațional este în doliu după pierderea celui care va rămâne pentru totdeauna în istorie ca „Eroul de la Sevilla”. Helmut Duckadam, legendarul portar al Stelei București, s-a stins din viață luni dimineață, la vârsta de 65 de ani, la Spitalul Militar din București.\n\nFederația Română de Fotbal (FRF), cluburi și personalități din Superliga au transmis mesaje de condoleanțe, exprimându-și profunda tristețe pentru această pierdere imensă.\n\n„Federația Română de Fotbal regretă trecerea în neființă, la doar 65 de ani, a celui care va rămâne pentru totdeauna în istoria fotbalului mondial, Helmut Duckadam. Născut pe 1 aprilie 1959, la Semlac, județul Arad, Helmut Duckadam a început să joace fotbal în 1975, la Gloria Arad. A devenit o legendă în 1986, când, în finala Cupei Campionilor Europeni, a apărat patru lovituri de pedeapsă consecutive, o performanță unică ce l-a consacrat în Cartea Recordurilor. Dumnezeu să îl odihnească!”, a transmis FRF.\n\nCluburile de fotbal din România și-au arătat, de asemenea, solidaritatea în fața acestei pierderi:\n• FC Botoșani: „Suntem alături de toți cei care l-au iubit pe eroul de la Sevilla și de familia acestuia. Odihnește-te în pace, Helmuth Duckadam!”\n\nEchipa Națională a României a transmis la rândul său un mesaj emoționant: „Helmut Duckadam, Eroul de la Sevilla, cel care va rămâne pentru totdeauna în istoria fotbalului mondial, s-a stins din viață la doar 65 de ani. Condoleanțe familiei și celor apropiați! Dumnezeu să îl odihnească!”\n\nHelmut Duckadam va rămâne în amintirea tuturor ca un simbol al curajului, profesionalismului și dedicării. Fotbalul mondial pierde un erou, dar legenda sa va dăinui.\n\nDumnezeu să îl odihnească în pace!",
  "metadata": {
    "original_file": "BZV_0107.html"
  }
}