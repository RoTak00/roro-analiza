{
  "title": "Cei 32 de pompieri vasluieni și-au încheiat cu succes misiunile din județul Galați",
  "content": "După opt zile, perioadă in care s-a acționat pentru sprijinirea sinistraților din județul Galați, cei 32 de pompieri vasluieni împreună cu ai lor colegi din alte 21 de județe și-au încheiat cu succes misiunile încredințate.\n\nÎn toată această perioadă, pompierii militari vasluieni au îndeplinit 20 de misiuni, cele mai importante dintre acestea vizând evacuarea apei, a mâlului și a bunurilor afectate. Astfel, militarii vasluieni au contribuit la restabilirea condițiilor de normalitate în comunele Pechea, Cudalbi și Costache Negri.\n\nPrincipalele misiuni au fost: degajarea aluviunilor și nămolului din gospodării, îndepărtarea mobilierului deteriorat, deblocarea accesului către dependințe, decolmatarea șanturilor și rigolelor, strângerea molozului de pe căile de acces în localități, precum și încărcarea acestuia în camioane, împreună cu bunurile afectate de inundații.\n\nDe asemenea, pompierii au decolmatat fântâni, au curățat terasamentul stradal, au îndepărtat noroiul și elementele de mobilier deteriorate.\n\nAflând de plecarea militarilor, mai multe familii din localitatea Pechea au ținut neapărat să vină și să le mulțumească pompierilor vasluieni, pentru tot ajutorul acordat.\n\nAzi noapte, 16 salvatori din cadrul subunităților de pompieri din Vaslui, Bârlad și Huși au început deplasarea spre județul Galați pentru a proceda la efectuarea schimbului și predarea sectorului în care vor acționa în următoarele cinci zile. În această dimineață, pompierii au început să lucreze la degajarea nămolului rămas în două curți în urma inundațiilor, precum și la decolmatarea unor șanțuri de scurgere a apelor pluviale.",
  "metadata": {
    "original_file": "Est_News_0500.html"
  }
}