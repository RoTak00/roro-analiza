{
  "title": "Autoturism radiat din circulație, descoperit de polițiștii de frontieră",
  "content": "Poliţiştii de frontieră din cadrul Punctului de Trecere a Frontirei Albiţa efectuează cercetări cu privire la un ieșean care a fost depistat în trafic conducând un autoturism neînmatriculat.\n\nÎn data de 18 decembrie a.c., în jurul orei 02.00, în Punctul de Trecere a Frontierei Albița – ITPF Iaşi, s-a prezentat pentru efectuarea formalităţilor de control necesare trecerii frontierei, un ieșean, în vârstă de 55 de ani, conducând un autoturism cu număr de înmatriculare specific Norvegiei.\n\nLa controlul de frontieră, existând suspiciuni cu privire la starea de înmatriculare a autoturismului în cauză, colegii noştri au procedat la efectuarea de verificări suplimentare, în urma cărora au constatat că acesta este radiat din circulaţie, iar în prezent nu figurează a fi înmatriculat în circulație de un alt stat.\n\nÎn cauză, poliţiştii de frontieră efectuează cercetări sub aspectul săvârşirii infracţiunilor de conducerea pe drumurile publice a unui autovehicul neînmatriculat și conducerea pe drumurile publice a unui autovehicul cu număr fals de înmatriculare , la finalizare urmând a fi dispuse măsurile legale care se impun.",
  "metadata": {
    "original_file": "Est_News_0147.html"
  }
}