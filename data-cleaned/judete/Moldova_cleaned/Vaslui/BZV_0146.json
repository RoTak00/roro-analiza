{
  "title": "Carte de identitate falsă descoperită în bagajele unui cetățean moldovean la Vama Albița - FOTO",
  "content": "Poliţiştii de frontieră din cadrul Punctului de Trecere a Frontierei Albița efectuează cercetări în privința unui bărbat din Republica Moldova în bagajele căruia a fost descoperită o carte de identitate falsă.\n\nÎn data de 07 noiembrie, în jurul orei 05.30, în Punctul de Trecere a Frontierei Albița, s-a prezentat pentru a intra în ţară, pasager într-un autocar, un bărbat din Republica Moldova, în vârstă de 45 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport și a persoanelor, ocazie cu care a fost descoperită în bagajele bărbatului, ascunsă, o carte de identitate cu însemnele autorităţilor române.\n\nExistând suspiciuni cu privire la autenticitatea documentului descoperit, au fost efectuate verificări specifice, în urma cărora polițiștii de frontieră au stabilit că acesta nu îndeplineşte condițiile de formă și fond ale unui document autentic, fiind fals.\n\nCu privire la cele constatate, bărbatul a declarat că a primit documentul drept cadou de la un prieten, știa că e un fals, însă l-a păstrat ca pe o amintire amuzantă.\n\nPoliţiştii de frontieră efectuează cercetări în cauză sub aspectul săvârşirii infracţiunilor de complicitate la fals material în înscrisuri oficiale.",
  "metadata": {
    "original_file": "BZV_0146.html"
  }
}