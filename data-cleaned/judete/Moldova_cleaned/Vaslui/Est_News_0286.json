{
  "title": "Mai multe familii și persoane singure din județul Vaslui primesc ajutoare financiare de urgență",
  "content": "Guvernul a aprobat acordarea de ajutoare de urgență în sumă totală de 1.789.520 lei pentru sprijinirea a 430 familii și persoane singure, care fie se află în situații de necesitate cauzate de incendii, fenomene meteorologice severe, fie în situații deosebite determinate de starea de sănătate ori alte cauze care pot conduce la creșterea riscului de excluziune socială, astfel:\n• 208.500 lei pentru 33 familii și persoane singure aflate în situații de necesitate cauzate de incendii, din județele: Alba, Bacău, Botoșani, Brăila, Buzău, Caraș Severin, Constanța, Covasna, Gorj, Ialomița, Iași, Mehedinți, Olt, Suceava, Teleorman, Vaslui, Vâlcea și Vrancea;\n• 501.620 lei pentru 126 familii și persoane singure aflate în situații de necesitate cauzate de fenomene meteorologice severe produse în acest an. Aceste persoane, afectate de fenomenele meteorologice extreme, sunt din județele: Bistrița Năsăud, Botoșani, Caraș Severin, Constanța, Maramureș, Neamț și Prahova;\n• 1.079.400 lei pentru 271 familii și persoane singure care se confruntă cu situații deosebite determinate de starea de sănătate ori alte cauze care pot conduce la apariția sau sporirea riscului de excluziune socială, din județele: Alba, Arad, Argeș, Bacău, Bistrița-Năsăud, Botoșani, Brașov, Brăila, Buzău, Caraș Severin, Constanța, Covasna, Dâmbovița, Giurgiu, Gorj, Harghita, Hunedoara, Ialomița, Iași, Ilfov, Mureș, Neamț, Olt, Sibiu, Suceava, Teleorman, Timiș, Vaslui, Vâlcea, Vrancea și municipiul București.\n\nSuma necesară pentru plata ajutoarelor de urgență se suportă din bugetul alocat Ministerului Muncii și Solidarității Sociale.",
  "metadata": {
    "original_file": "Est_News_0286.html"
  }
}