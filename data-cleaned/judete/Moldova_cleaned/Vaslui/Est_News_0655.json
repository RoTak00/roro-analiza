{
  "title": "Amenzi aplicate de Garda de Mediu! Vasluienii fac sesizări privind calitatea apei și depozitarea deșeurilor",
  "content": "În luna august 2024, Garda de Mediu Vaslui a efectuat în teritoriu 79 de controale. În urma verificărilor din teren, comisarii de mediu au aplicat șase avertismente și 17 amenzi în valoarea totală de 131.000 de lei. Din totalul amenzilor aplicate a fost încasată suma de 15.750 de lei.\n\nTot în luna august, Garda de Mediu Vaslui a primit 32 de sesizări, cele mai multe vizând calitatea apei potabile și depozitarea deșeurilor.\n\nReamintim că Garda de Mediu Vaslui a aplicat două amenzi pentru abandonarea ilegală a deșeurilor de azbest.\n\n„Azbestul, deși apreciat în trecut pentru proprietățile sale izolante, este acum cunoscut pentru riscurile severe pe care le prezintă pentru sănătate. Abandonarea ilegală a deșeurilor de azbest reprezintă o amenințare gravă atât pentru sănătatea publică, cât și pentru mediu. Riscuri pentru Sănătate și Mediu: Inhalarea fibrelor de azbest poate cauza boli grave, cum ar fi azbestoza, mezoteliomul și cancerul pulmonar; Contaminarea solului și a apei poate afecta sănătatea comunităților locale; Materialul este persistent și poluează pe termen lung” , a spus Gabriel Laic, comisar șef al Gărzii de Mediu Vaslui.\n\nDeșeurile de azbest trebuie manipulate de personal specializat și eliminate în facilități autorizate. Abandonarea deșeurilor de azbest în locuri interzise este periculoasă și ilegală. Respectarea reglementărilor și colaborarea dintre comunități și autorități sunt esențiale pentru protejarea sănătății publice și a mediului.",
  "metadata": {
    "original_file": "Est_News_0655.html"
  }
}