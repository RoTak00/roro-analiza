{
  "title": "Susținere financiară pentru organizarea Galei Liceului cu Program Sportiv Vaslui",
  "content": "Primăria Vaslui va răsplăti rezultatele obținute de către elevii Liceului cu Program Sportiv (LPS), la concursurile naționale sportive în anul școlar 2023 – 2024.\n\nConsiliul Local Vaslui a votat o hotărâre privind aprobarea unei susțineri financiare în sumă de 66.000 lei, pentru organizarea Galei Liceului cu Program Sportiv – Vaslui, 2024, un eveniment care va avea loc pe 17 decembrie 2024 și în cadrul căruia cei mai buni sportivi, dintre cei care au obținut medalii la campionatele naționale școlare organizate în decursul anului școlar 2023 – 2024, vor fi premiați.\n\nÎn total, 38 de elevi ai liceului, între care cei 17 sportivi componenți ai echipei de handbal care s-au clasat pe primul loc la Campionatul național de cadeți din această vară, și 21 de atleți, câștigători de premii I, II sau III la diversele campionate naționale destinate juniorilor la diverse discipline sportive, vor primi drept premii sume cuprinse între 700 și 1.000 lei, plachete și diplome. De asemenea, în cadrul galei, elevii sportivi ai liceului vor primi pachete cu dulciuri.\n\n„Apreciem performanța școlară a acestor elevi deosebiți și vom găsi întotdeauna o modalitate de evaluare a activității sportive a acelora care s-au poziționat într-o elită a elevilor cu rezultate deosebite. Ei sunt ambasadorii Vasluiului, prin rezultatele deosebite obținute la Campionatele Naționale Sportive, iar aceste rezultate, dacă sunt premiate, reprezintă o puternică motivație pentru cei în cauză, pentru a continua în același fel activitatea școlară, iar pentru ceilalți, colegi, sau apropiați, constituie exemple stimulative”, a spus Lucian Braniște, primarul municipiului Vaslui.",
  "metadata": {
    "original_file": "Est_News_0201.html"
  }
}