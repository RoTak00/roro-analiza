{
  "title": "A încercat să intre în România folosind o carte de identitate falsă",
  "content": "A încercat să intre în România folosind o carte de identitate falsă\n\nPoliţiştii de frontieră din cadrul Punctului de Trecere a Frontierei Albiţa efectuează cercetări în privinţa unui bărbat cu cetățenie R. Moldova care a prezentat la control o carte de identitate falsă.\n\nÎn data de 21 august a.c., în jurul orei 19.00, în Punctul de Trecere a Frontierei Albiţa – I.T.P.F. Iași, s-a prezentat pentru a intra în ţară, ca pasager într-un autoturism, un bărbat cu cetățenie Republica Moldova, în vârstă de 59 de ani.\n\nLa controlul de frontieră, bărbatul a prezentat o carte de identitate similară celor eliberate de către autorităţile din România, având aplicate datele şi fotografia acestuia.\n\nCu ocazia verificărilor specifice efectuate, polițiștii de frontieră au stabilit că documentul în cauză nu îndeplineşte condițiile de formă și fond ale unui document autentic, fiind fals.\n\nPoliţiştii de frontieră efectuează cercetări în cauză sub aspectul săvârşirii infracţiunilor de uz de fals și fals material în înscrisuri oficiale.",
  "metadata": {
    "original_file": "Est_News_0717.html"
  }
}