{
  "title": "La volan cu un permis nerecunoscut de legea română",
  "content": "La volan cu un permis nerecunoscut de legea română\n\nPolițiștii de frontieră din cadrul Punctului de Trecere a Frontierei Albița efectuează cercetări cu privire la un cetățean din Republica Moldova, care a prezentat la controlul de frontieră un permis de conducere nerecunoscut de statul român.\n\nÎn data de 02 noiembrie a.c., în jurul orei 10.55, în Punctul de Trecere a Frontierei Albița – ITPF Iași, s-a prezentat pentru efectuarea formalităților de control necesare trecerii frontierei, pentru a ieși din țară, un bărbat cu cetățenie Republica Moldova, în vârstă de 28 de ani, la volanul unui autoturism înmatriculat în județul Iași.\n\nTânărul a prezentat la control un permis de conducere eliberat de autorităţile din Transnistria, document ce nu este recunoscut de statul român.\n\nColegii noștri au efectuat verificări specifice, în urma cărora s-a concluzionat că bărbatul nu este posesor de permis de coducere emis de autoritățile din Republica Moldova.\n\nPolițiștii de frontieră efectuează cercetări în cauză sub aspectul săvârșirii infracțiunii de conducerea pe drumurile publice a unui autovehicul de către o persoană care nu posedă permis de conducere. La finalizarea cercetărilor, se vor lua măsurile legale care se impun.",
  "metadata": {
    "original_file": "Est_News_0374.html"
  }
}