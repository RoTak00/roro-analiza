{
  "title": "Centrul Civic Vaslui: Pregătiri pentru festivitățile dedicate Zilei Naționale a României",
  "content": "Primăria Vaslui invită vasluienii în Centrul Civic pentru a petrece împreună trei momente de sărbătoare! Sâmbătă, în cadrul unei mici ceremonii precedată de un spectacol folcloric, va fi aprins iluminatul festiv, iar duminică vor avea loc festivitățile dedicate Zilei Naționale a României, care se vor închia prin defilarea și prezentarea onorului de către Garda de Onoare.\n\nAcest sfârșit de săptămână este marcat de două mari sărbători naționale: sâmbătă, 30 noiembrie – Ziua Sfântului Andrei, Ocrotitorul României, iar duminică, 1 Decembrie, Ziua Națională a României.\n\nPentru a marca cum se cuvine aceste momente, Primăria municipiului Vaslui a organizat mai multe activități, care vor debuta sâmbătă, de la ora 16.00, în Centrul Civic, acolo unde Orchestra Rapsodia Vasluiului va susține un spectacol folcloric dedicat zilei de Sfântul Andrei. Imediat după acest moment, se va da startul sărbătorilor de iarnă, apăsând butonul care va deschide iluminatul festiv, apropiind astfel orașul tot mai mult de magia Crăciunului și a Nașterii Domnului.\n\nDuminică, 1 Decembrie, Primăria municipiului Vaslui invită cetățenii să participe la momentele solemne dedicate Zilei Naționale a României, în Centrul Civic al orașului.\n\nFestivitățile vor debuta la ora 10.00, prin intonarea imnului de stat al României, după care va urma oficierea unui serviciu religios, alocuțiunile lidererilor locali și județeni, depunerea de coroane în memoria eroilor neamului, apoi, defilarea și prezentarea onorului de către Garda de Onoare. Festivitățile dedicate Zilei Naționale a României în municipiul Vaslui se vor încheia la ora 11.30, prin retragerea Gărzii de Onoare.",
  "metadata": {
    "original_file": "Est_News_0264.html"
  }
}