{
  "title": "În județul Vaslui nu a fost înregistrat niciun caz de pestă la micile rumegătoare! Crescătorii dețin 500.000 de ovine și caprine",
  "content": "Direcţia Sanitară Veterinară şi pentru Siguranţa Alimentelor (DSVSA) Vaslui a organizat o întâlnire cu crescătorii de ovine şi caprine din judeţul Vaslui. Evenimentul a avut loc la Centrul de Afaceri Vaslui, unde au participat peste 100 de crescători de animale.\n\nTema ședinței de lucru a privit situaţia epidemiologică din ţară şi faptul că în 4 judeţe – Tulcea, Constanţa, Ialomiţa, Timiş – evoluează Pesta Micilor Rumegătoare. De asemenea, s-a discutat și pe marginea Ordinului 155 din 4 septembrie 2024 privind stabilirea unor măsuri suplimentare pentru controlul şi eradicarea pestei micilor rumegătoare.\n\nÎn prezent, în județul Vaslui nu a fost depistat niciun caz de boală la micile rumegătoare, iar reprezentanții DSVSA Vaslui au precizat că au luat toate măsurile pentru ca virusul să nu re răspândească pe teritoriul județului nostru.\n\nLa această dată, exportul animalelor nu este interzis și este permisă sacrificarea tradițională în curte. Vestea bună este că, la nivel național, numărul de focare de pestă a scăzut de la 47 la 40 de focare.\n\n„Fermierii au înțeles că timp de 30 de zile animalele nu trebuie mișcate. Este foarte important ca animalele să nu fie mișcate. În județul Vaslui avem 500.000 de ovine și caprine cu tot cu tineret. În perioada următoare vor începe verificări la exploatațiile cu risc și trebuie ca animalele să fie identificate pentru ca, în cazul unui focar, crescătorii de animale să poată primi despăgubiri. Cel mai apropiat focar față de județul Vaslui este cel de la Tulcea, Virusul pestei micilor rumegătoare nu este periculos pentru om. Animalele bolnave sunt ucise și incinerate” , au precizat reprezentanții DSVSA Vaslui.",
  "metadata": {
    "original_file": "Est_News_0618.html"
  }
}