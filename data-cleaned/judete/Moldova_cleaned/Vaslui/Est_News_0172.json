{
  "title": "Handbaliștii de la CSM Vaslui mesagerii lui Moș Crăciun pentru copiii din comuna Ștefan cel Mare",
  "content": "Handbaliștii de la CSM Vaslui mesagerii lui Moș Crăciun pentru copiii din comuna Ștefan cel Mare\n\nPlușurile adunate în urma campaniei umanitare „Aruncă plușul și fă o minune” au ajuns la preșcolarii grădinițelor din localitățile Bârzești și Ștefan cel Mare, precum și la elevii de clase primare de la Școala Gimnazială Ștefan cel Mare.\n\nCăpitanul Florin Acatrinei și Ciprian Aungurenci, însoțiți de directorul sportiv Dragoș Soare, au mers în mijlocul copiilor, care au rămas plăcut surprinși la apariția acestora.\n\nFiecare copil a primit plușuri de la fanii generoși, pe care le-au aruncat pe parchetul sălii polivalente înainte de fluierul de start al meciului dintre CSM Vaslui și CSM Făgăraș, din Liga Zimbrilor.\n\nAstăzi e rândul copiilor de la Așezământul Social „Sfinții Adrian și Natalia” să primească plușurile donate de fanii CSM Vaslui.",
  "metadata": {
    "original_file": "Est_News_0172.html"
  }
}