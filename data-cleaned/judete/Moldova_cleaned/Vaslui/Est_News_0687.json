{
  "title": "Proiect de peste 13 milioane de lei pentru creșterea eficienței energetice la Școala Gimnazială „Elena Cuza” Vaslui",
  "content": "Proiect de peste 13 milioane de lei pentru creșterea eficienței energetice la Școala Gimnazială „Elena Cuza” Vaslui\n\nBugetul total al proiectului este în valoare de 13.205.226 lei, din care 6.015.945 reprezintă cheltuieli eligibile, suportate din Planul Național de Redresare și Reziliență, iar 7.189.281 lei reprezintă cheltuieli neeligibile, suportate din bugetul local.\n\nReamintim că municipiul Vaslui a semnat în data de 1 martie 2023 contractul de finanţare având drept obiect proiectul „Creşterea eficienţei energetice şi gestionarea inteligentă a energiei – Şcoala Gimnazială Elena Cuza Vaslui”.\n\nObiectivele proiectului vizează îmbunătăţirea infrastructurii educaţionale, reducerea cheltuielilor cu utilităţile prin diminuarea consumului final de energie pentru încălzire cu cel puţin 50% şi prin reducerea consumului de energie primară cu cel puţin 30%.\n\nPrintre altele, prin proiect sunt prevăzute următoarele: izolarea termică a faţadei; înlocuirea tâmplăriei interioare; termoizolarea planşeului peste ultimul nivel şi a planşeului peste subsol cu polistiren extrudat ignifugat etc. Tâmplăria exterioară va fi din aluminiu, cu geam tripan, iar glafurile exterioare din aluminiu și cele interioare din PVC.",
  "metadata": {
    "original_file": "Est_News_0687.html"
  }
}