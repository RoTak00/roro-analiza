{
  "title": "Mandate de percheziție în Vaslui și comuna Muntenii de Jos. Sunt cercetate două infracțiuni de evaziune fiscală",
  "content": "Mandate de percheziție în Vaslui și comuna Muntenii de Jos. Sunt cercetate două infracțiuni de evaziune fiscală\n\nÎn cadrul operațiunii JUPITER, sub coordonarea Parchetului de pe lângă Înalta Curte de Casație și Justiție și Inspectoratului General al Poliției Române, la data de 24 octombrie 2024, polițiștii Serviciului de Investigare a Criminalității Economice, din cadrul Inspectoratului de Poliție Județean Vaslui, sub supravegherea procurorului din cadrul Parchetului de pe lângă Tribunalul Vaslui, au pus în aplicare 5 mandate de percheziție domiciliară, în județul Vaslui.\n\nAstfel, polițiștii Serviciului de Investigare a Criminalităţii Economice Vaslui au pus în aplicare 5 mandate de percheziție, la punctul de lucru, din Vaslui, al unei societăți comerciale (școală de șoferi) și la două locuințe, una din Vaslui și una din comuna Muntenii de Jos.\n\nTotodată, au fost puse în executare două mandate de aducere.\n\nÎn această cauză sunt efectuate cercetări, sub supravegherea Parchetului de pe lângă Tribunalul Vaslui, sub aspectul săvârșirii a două infracțiuni de evaziune fiscală, fiind cercetată modalitatea prin care au fost evidențiate în actele contabile, ori în alte documente legale, operațiunile comerciale efectuate sau veniturile realizate.\n\nÎn urma punerii în executare a mandatelor de percheziție, au fost descoperite și ridicate documente ce pot servi la soluționarea cauzei.\n\nAncheta este în curs de desfășurare, fiind continuate cercetările, în vederea stabilirii și probării întregii activități infracționale a tuturor persoanelor implicate și dispunerea măsurilor legale.\n\nActivitățile s-au desfășurat în contextul măsurilor luate la nivelul Poliției Române, pentru combaterea infracționalității de orice fel.",
  "metadata": {
    "original_file": "Est_News_0418.html"
  }
}