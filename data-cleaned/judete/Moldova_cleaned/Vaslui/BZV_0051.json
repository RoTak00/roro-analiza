{
  "title": "„Îngerii cu aripi roșii” de la ISU Vaslui au adus bucurie în sufletele a 35 de copii din comunitățile vasluiene - FOTO",
  "content": "În preajma sărbătorilor de iarnă, voluntarii și pompierii din cadrul Inspectoratului pentru Situații de Urgență „Podul Înalt” al județului Vaslui s-au transformat în adevărați mesageri ai speranței și bucuriei, răspunzând cu devotament unei „solicitări de suflet”.\n\nTimp de trei zile, „Îngerii cu aripi roșii” au vizitat satele Trohan, Corni Albești, Vladia și Crasna , ducând daruri și lumină în viețile a 35 de copii și familiile lor. Fiecare intervenție a fost încărcată de emoție, fiecare copil a primit un strop de magie, iar fiecare familie a redescoperit spiritul Crăciunului.\n\nReprezentanții ISU Vaslui au povestit cum fiecare familie ajutată avea propria poveste, marcată de dificultăți și provocări. Dar, prin eforturile voluntarilor și colegilor pompieri, germenii speranței au fost replantați, iar bucuria a revenit în casele unde aceasta părea pierdută.\n\n„Fericiți și mulțumiți de modul în care au acționat și în acest an, Îngerii cu aripi roșii au readus spiritul Crăciunului în casele și familiile de unde acesta se pierduse. Cu nădejde în suflet, voluntarii ISU Vaslui se întorc la bază, gata să accepte noi intervenții de suflet atunci când va fi din nou nevoie”, au transmis aceștia.\n\nAcțiunea ISU Vaslui dovedește, încă o dată, că pompierii nu sunt doar salvatori în situații de urgență, ci și eroi ai comunității, capabili să răspândească lumină și speranță acolo unde este cea mai mare nevoie.",
  "metadata": {
    "original_file": "BZV_0051.html"
  }
}