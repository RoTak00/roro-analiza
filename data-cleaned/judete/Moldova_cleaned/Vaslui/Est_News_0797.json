{
  "title": "Aflat fără drept la volan, cercetat penal de polițiștii de frontieră hușeni",
  "content": "Aflat fără drept la volan, cercetat penal de polițiștii de frontieră hușeni\n\nPoliţiştii de frontieră din cadrul Punctului de Trecere a Frontierei Bumbăta efectuează cercetări cu privire la un cetățean Republica Moldova care a prezentat la control un permis de conducere nerecunoscut de legea română.\n\nÎn data de 02 august a.c., în jurul orei 13.55, în Punctul de Trecere a Frontierei Bumbăta – I.T.P.F. Iași, s-a prezentat pentru efectuarea formalităţilor de control necesare trecerii frontierei, un bărbat cu cetățenie Republica Moldova, în vârstă de 22 de ani, care conducea un autoturism înmatriculat în Polonia.\n\nLa controlul de frontieră, bărbatul a prezentat un permis de conducere eliberat de autoritățile din Transnistria, document nerecunoscut de legea română.\n\nÎn urma verificărilor specifice efectuate s-a constatat că bărbatul nu figurează ca titular de permis de conducere eliberat de autoritățile din R. Moldova.\n\nPoliţiştii de frontieră efectuează cercetări în cauză sub aspectul săvârşirii infracţiunii de conducerea pe drumurile publice a unui autovehicul de către o persoană care nu posedă permis de conducere, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0797.html"
  }
}