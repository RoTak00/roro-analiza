{
  "title": "Ajutor financiar de peste 1,3 milioane de lei pentru apicultorii din județul Vaslui",
  "content": "Ajutor financiar de peste 1,3 milioane de lei pentru apicultorii din județul Vaslui\n\nDirecția pentru Agricultură Județeană (DAJ) Vaslui a decontat suma în valoare de 1.344.186 lei, reprezentând ajutorul de stat pentru compensarea parțială a pierderilor suferite în anul 2023 în sectorul apicol, în contextul crizei provocate de agresiunea Rusiei împotriva Ucrainei. Decontarea fondurilor s-a realizat în baza prevederilor Ordonanței de Urgență a Guvernului nr. 14 din 29.02.2024,\n\n„Beneficiarii eligibili ai acestui ajutor de stat au fost în număr de 588 apicultori locali, pentru 54.042 familii de albine” , a precizat Gigel Crudu, directorul DAJ Vaslui.\n\nLa începutul acestui an, Guvernul a aprobat o schemă de ajutor de stat pentru compensarea parțială a pierderilor suferite în anul 2023 în sectorul apicol, în contextul crizei provocate de agresiunea Rusiei împotriva Ucrainei.\n\nCuantumul schemei este de 5 euro/familia de albine, pentru numărul de familii de albine deţinut la 31 decembrie 2023, pentru cursul de schimb valutar euro/lei comunicat de Banca Națională a României la data de 29 decembrie 2023, respectiv de 4,9746 lei/euro.\n\nDe acest program beneficiază apicultorii persoane fizice, persoane fizice autorizate, întreprinderi individuale şi întreprinderi familiale, societăți precum și apicultori -persoane juridice.\n\nApicultorii au depus la DAJ Vaslui o cerere tip de solicitare a ajutorului pentru efectivul de albine deţinut. Cererea tip de înscriere în acest program a fost depusă în termen, respectiv până la data de 11 aprilie 2024 inclusiv.",
  "metadata": {
    "original_file": "Est_News_0986.html"
  }
}