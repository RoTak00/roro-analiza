{
  "title": "IPJ Vaslui: Persoane cercetate pentru trafic de droguri de mare risc",
  "content": "IPJ Vaslui: Persoane cercetate pentru trafic de droguri de mare risc\n\nAstăzi, 17 octombrie 2024, polițiștii Serviciului de Combatere a Criminalității Organizate Vaslui, împreună cu procurorii Direcției de Investigare a Infracțiunilor de Criminalitate Organizată și Terorism – Biroul Teritorial Vaslui, efectuează 5 percheziții domiciliare, în municipiile Vaslui și Huși, într-o cauză privind săvârșirea infracțiunii de trafic de droguri de mare risc.\n\nDin materialul probator administrat, a reieșit că 3 persoane ar fi procurat, deținut și comercializat droguri de mare risc, sub formă de substanță cristalină (3-CMC și 4-CMC), către consumatori din județul Vaslui.\n\nAudierile se vor desfășura la sediul Direcției de Investigare a Infracțiunilor de Criminalitate Organizată și Terorism – Biroul Teritorial Vaslui.\n\nAcțiunea beneficiază de sprijinul polițiștilor din cadrul Inspectoratului de Poliție Județean (IPJ) Vaslui și jandarmilor Inspectoratului de Jandarmi Județean Vaslui.\n\nFacem precizarea că pe întreg parcursul procesului penal, persoanele cercetate beneficiază de drepturile și garanțiile procesuale prevăzute de Codul de procedură penală, precum și de prezumția de nevinovăție.",
  "metadata": {
    "original_file": "Est_News_0455.html"
  }
}