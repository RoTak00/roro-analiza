{
  "title": "CJ Vaslui atribuie cinci licențe pentru transportul de persoane. Alte șapte trasee sunt contestate",
  "content": "CJ Vaslui atribuie cinci licențe pentru transportul de persoane. Alte șapte trasee sunt contestate\n\nConsiliul Județean (CJ) Vaslui va atribui cinci licenţe de traseu pentru efectuarea serviciului public de transport de persoane prin curse regulate. Traseele sunt următoarele: Vaslui-Portari; Vaslui-Văleni-Popești; Vaslui-Telejna; Blăgești-Bârlad; Mireni-Ivești-Bârlad.\n\nLicențele de traseu pentru serviciul public de transport județean se emit operatorilor de transport rutier ale căror oferte au fost stabilite câștigătoare în cadrul procedurii de atribuire a contractului de achiziție publică.\n\n„Potrivit raportului pentru atribuirea prin licitație deschisă a contractului de achiziție publică au fost atribuite un număr de 12 trasee. Prin acest proiect de hotărâre se propune atribuirea licenților pentru 5 trasee , întrucât celelalte 7 trasee fac obiectul contestării la Consiliul Național de Soluționare a Contestațiilor” , au precizat reprezentanții CJ Vaslui.\n\nLa data începerii contractului, operatorii de transport rutier prestatori ai serviciului public de transport județean de persoane vor practica tarifele de călătorie stabilite în baza tarifului mediu pe km/loc ofertat în cadrul procedurii de licitație.",
  "metadata": {
    "original_file": "Est_News_0820.html"
  }
}