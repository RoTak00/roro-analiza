{
  "title": "Accident pe DE 581 la intrarea în Valea Grecului: Pagube materiale, dar fără victime - FOTO",
  "content": "În această seară, pe DE 581, la intrarea în localitatea vasluiană Valea Grecului, s-a produs un eveniment rutier în urma căruia au rezultat pagube materiale la două autoturisme, un KIA și un Audi.\n\nConform informațiilor de la fața locului, evenimentul s-a produs pe fondul neadaptării vitezei la condițiile de drum. Șoferul autoturismului Audi, care se deplasa în direcția municipiului Huși, a pierdut controlul asupra direcției de mers într-un viraj, intrând pe contrasens și acroșând autoturismul KIA, care circula regulamentar. În urma impactului, autovehiculul KIA a fost proiectat în șanț.\n\nDin fericire, nicio persoană nu a fost rănită. Polițiștii rutieri prezenți la fața locului i-au testat alcoolscopic pe cei doi șoferi, iar rezultatele au arătat că niciunul dintre aceștia nu consumase alcool.\n\nReamintim importanța adaptării vitezei la condițiile de drum pentru a preveni astfel de incidente. Siguranța rutieră este responsabilitatea fiecărui participant la trafic.",
  "metadata": {
    "original_file": "BZV_0106.html"
  }
}