{
  "title": "Serviciu social în comuna Vutcani. Locuință maxim protejată pentru persoane adulte cu dizabilități",
  "content": "Consiliul Județean Vaslui va aproba în ședința ordinară de astăzi înființarea locuinței maxim protejate pentru persoane adulte cu dizabilități Vutcani, prin reorganizarea Centrului de Abilitare și Reabilitare din aceeași localitate. Locuința are o capacitate de 6 de locuri și va avea sediul localitatea Vutcani.\n\n„Beneficiarii centrului sunt persoane adulte cu dizabilităţi, aflate în situaţii de dificultate sau în risc de excluziune socială, admise după criterii de eligibilitate şi cu respectarea legislaţiei în vigoare. Pentru a crește gradul de integrare a persoanelor adulte în comunitate și pentru a facilita tranziția către traiul independent în comunitate este necesară o schimbare a tipurilor de servicii oferite beneficiarilor cu accent pe dezvoltarea deprinderilor de viață independentă și primirea de sprijin personalizat în activitățile zilnice” , se arată în raportul la proiectul de hotărâre.\n\nÎn acest moment, structura de personal a Centrul de Abilitare și Reabilitare pentru Persoane Adulte cu Dizabilități Vutcani are un număr total de 6 posturi în regim contractual de execuție (5 posturi de infirmier și un post de lucrător social).\n\nScopul serviciului social este de a oferi servicii de găzduire şi de a asigura beneficiarilor servicii 24 din 24 ore, corespunzătoare nevoilor individuale specifice persoanelor adulte cu dizabilități, în vederea depăşirii situaţiilor de dificultate și a pregătirii acestora pentru viaţă independentă.",
  "metadata": {
    "original_file": "Est_News_0543.html"
  }
}