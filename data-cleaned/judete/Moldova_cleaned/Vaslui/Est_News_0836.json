{
  "title": "Ședință la Prefectura Vaslui, dedicată abandonului școlar în rândul elevilor romi",
  "content": "Astăzi, 25 iulie 2024, la sediul Instituției Prefectului Vaslui, a avut loc ședința Grupului de Lucru Mixt, în care reprezentanții minorităților rome din județ au avut ocazia să își prezinte problemele.\n\nÎn cadrul întâlnirii, Inspectoratul Școlar Vaslui a prezentat un raport detaliat despre abandonul școlar în rândul elevilor romi, axat pe cauze și soluții. Conform datelor, elevii în risc de abandon școlar sunt cei care absentează nemotivat peste 75% din orele unui an școlar.\n\nRaportul pentru anul școlar 2022-2023 a inclus un eșantion de 66 unități școlare, evidențiind următoarele:\n\n“Dintr-un total de 25.651 elevi în eșantion, 436 de elevi au abandonat școala în anul școlar trecut. Autoritățile locale vor continua să colaboreze pentru a implementa soluții eficiente care să reducă abandonul școlar și să sprijine integrarea școlară a elevilor romi“ , a transmis Reprezentatul Guvernului în teritoriu, Daniel Onofrei.",
  "metadata": {
    "original_file": "Est_News_0836.html"
  }
}