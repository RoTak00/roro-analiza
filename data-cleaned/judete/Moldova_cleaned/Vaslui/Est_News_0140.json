{
  "title": "Festivalul de Datini și Obiceiuri de Iarnă, spectacol impresionant!",
  "content": "Centrul municipiului Vaslui găzduiește cea de a 42-a ediție a Festivalului de Datini și Obiceiuri de iarnă, un adevărat spectacol al tradițiilor strămoșești care a reunit aproximativ 1000 de participanți.\n\nSunt prezente 21 de formații de datini, dintre care 17 din județul Vaslui și 3 din județele Suceava, Iași și Bacău, precum și din Crihana Veche, Republica Moldova.\n\nNu lipsesc caprele mari de la Todirești, colindătorii de la Pogonești, vălăretul de la Cozmești, alaiurile de la Gârceni sau Oșești și în acest an sunt prezente din Republica Moldova caprele din Crihana Veche.\n\n„Vă mulțumesc că sunteți alături de noi, mulțumesc formațiilor de obiceiuri tradiționale prezente, dar și îndrumătorilor lor, precum și primarilor care ne sunt alături și susțin aceste datini. Nașterea Domnului să vă aducă liniște în casă și în suflet. Vă urez tuturor un Crăciun cu pace și liniște, iar Noul An să ne găsească mai înțelegători, mai empatici și mai comunicativi, fiindcă doar așa putem duce comunitatea noastră acolo unde ne dorim cu toții. La mulți Ani!”, a declarat Ciprian-Ionuț Trifan, președintele Consiliului Județean Vaslui.",
  "metadata": {
    "original_file": "Est_News_0140.html"
  }
}