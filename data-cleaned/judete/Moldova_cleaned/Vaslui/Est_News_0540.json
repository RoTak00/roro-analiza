{
  "title": "Fals achiziţionat cu 150 de euro, descoperit la controlul de frontieră",
  "content": "Fals achiziţionat cu 150 de euro, descoperit la controlul de frontieră\n\nPoliţiştii de frontieră din cadrul Punctului de Trecere a Frontierei Albiţa efectuează cercetări în privinţa unui bărbat din Republica Moldova asupra căruia, la controlul de frontieră, s-a descoperit o carte de identitate falsă.\n\nÎn data de 30 septembrie a.c., în jurul orei 03.30, în Punctul de Trecere a Frontierei Albiţa – ITPF Iași, s-a prezentat pentru a ieși din ţară, pasager într-un autocar, cursă regulată pe ruta R. Moldova-România, un bărbat cu cetățenie Republica Moldova, în vârstă de 23 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport și persoanelor, ocazie cu care, asupra tânărului, a fost descoperită ascunsă o carte de identitate cu însemnele autorităţilor române.\n\nExistând suspiciuni cu privire la autenticitatea documentului descoperit, au fost efectuate verificări specifice, în urma cărora polițiștii de frontieră au stabilit că acesta nu îndeplineşte condițiile de formă și fond ale unui document autentic, fiind fals.\n\nCu privire la cele constatate, tânărul a declarat că a procurat documentul descoperit, în anul 2023, prin intermediul unei persoane cunoscută pe un site de socializare, ale cărei date de identificare nu le cunoaște, contra sumei de 150 de euro, documentul fiindu-i necesar pentru a-și găsi mai ușor un loc de muncă în state din Vestul Europei.\n\nPoliţiştii de frontieră efectuează cercetări în cauză sub aspectul săvârşirii infracţiunii de complicitate la fals material în înscrisuri oficiale.",
  "metadata": {
    "original_file": "Est_News_0540.html"
  }
}