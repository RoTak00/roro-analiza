{
  "title": "Căutat de autoritățile din Italia pentru evaziune, descoperit în PTF Albița",
  "content": "Căutat de autoritățile din Italia pentru evaziune, descoperit în PTF Albița\n\nPoliţiştii de frontieră din Punctul de Trecere a Frontierei Albiţa au depistat şi reţinut un cetăţean din Republica Moldova, căutat de autorităţile din Italia pentru punerea în aplicare a unui mandat de arestare ca urmare a săvârşirii infracţiunii de evaziune, faptă comisă pe teritoriul acestui stat.\n\nÎn ziua de 15 august a.c, în jurul orei 22.20, în Punctul de Trecere a Frontierei Albiţa-ITPF Iaşi, s-a prezentat pentru efectuarea formalităţilor de control, pentru a intra în țară, un cetățean din Republica Moldova, în vârstă de 37 de ani.\n\nLa controlul de frontieră, colegii noştri au constatat că pe numele bărbatului figura o alertă de punere în aplicare a unui mandat de arestare emis de autorităţile din Italia pentru săvârşirea infracţiunii de evaziune.\n\nPersoana în cauză a fost predată unei echipe operative din cadrul Serviciului de Investigaţii Criminale al Inspectoratului Județean de Poliție Vaslui în vederea luării măsurilor legale ce se impun.",
  "metadata": {
    "original_file": "Est_News_0737.html"
  }
}