{
  "title": "Acțiune de control! ITM Vaslui va verifica angajatorii care utilizează agenți chimici periculoși la locurile de muncă",
  "content": "Acțiune de control! ITM Vaslui va verifica angajatorii care utilizează agenți chimici periculoși la locurile de muncă\n\nInspectoratul Teritorial de Muncă (ITM) Vaslui va desfășura o acțiune de control vizând modul de respectare a cerinţelor de securitate pentru protecţia lucrătorilor împotriva riscurilor legate de expunerea la agenţi chimici periculoşi la locul de muncă. Acţiunea se va desfăşura în ultimul trimestru al acestui an.\n\nDin grupul ţintă fac parte angajatorii din toate domeniile de activitate care dețin sau utilizează agenți chimici periculoși la locurile de muncă.\n\n„Campania îşi propune să elimine sau să diminueze riscurile şi să accentueze pe cât posibil modul în care riscurile specifice sunt combătute la sursă. Se va urmări şi modul în care au fost îndeplinite măsurile dispuse cu ocazia controalelor anterioare, acolo unde este cazul” , au precizat reprezentanții ITM Vaslui.\n\nObiectivele campaniei vizează deţinerea de către toţi angajatorii a fişelor cu date de securitate actualizate pentru toţi agenţii chimici periculoşi prezenţi la locurile de muncă şi punerea acestora la dispoziţia lucrătorilor; asigurarea purtării de către toţi lucrătorii expuşi la agenții chimici periculoşi a echipamentelor individuale de protecţie adecvate.\n\nDe asemenea, se mai are în vedere monitorizarea punerii în aplicare a prevederilor legale europene privind asigurarea securităţii şi sănătăţii lucrătorilor expuşi la agenți chimici periculoşi, precum și centralizarea datelor în vederea elaborării rapoartelor naţionale privind punerea în aplicare a directivelor/regulamentelor europene specifice.",
  "metadata": {
    "original_file": "Est_News_0472.html"
  }
}