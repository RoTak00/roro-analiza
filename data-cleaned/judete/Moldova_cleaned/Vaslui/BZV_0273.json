{
  "title": "INVITATIE - În week-end are loc Târgul Meșterilor Populari in municipiul Vaslui - zona Parc Copou - FOTO",
  "content": "În perioada 6-8 septembrie, Parcul Copou găzduiește o nouă ediție a Târgului Meșterilor Populari, eveniment ajuns la cea de-a XXII-a ediție.\n\nSunt așteptați să participe zeci de meșteri din județ și din țară, fiecare aducând în fața vasluienilor produsele și poveștile autentice făurite în inima satului românesc.\n\nȘi în acest an vom avea ocazia să cumpărăm oale, străchini, icoane, țesături, ii, cămăși populare, pălării, mobilier pictat și alte produse tradiționale.\n\nEvenimentul cuprinde și o serie de spectacole artistice, pe scenă urcând Paula Corina Sîrbu, Silvia Ene, Fanfara Bârlădeanca, Mariana Stoica, Delia Gandore, Angelica Flutur, ansamblurile de dansuri „Hora Vasluiului” și „Trandafir de la Moldova”, alături de Mioara Velicu.\n\nTârgul Meșterilor Populari este organizat de Centrul Cultural Județean Vaslui, în parteneriat cu Primăria Vaslui și Consiliul Județean Vaslui.",
  "metadata": {
    "original_file": "BZV_0273.html"
  }
}