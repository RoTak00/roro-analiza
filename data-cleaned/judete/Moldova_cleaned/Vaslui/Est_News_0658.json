{
  "title": "Tot mai multe furturi din locuințe! Polițiștii au reținut doi bărbați din comuna Ghidigeni, județul Galați",
  "content": "Tot mai multe furturi din locuințe! Polițiștii au reținut doi bărbați din comuna Ghidigeni, județul Galați\n\nPoliţiştii Secției 1 Poliție Rurală Vaslui, din cadrul Poliției Municipiului Vaslui, au reținut doi bărbați, în vârstă de 27 și 23 ani, din comuna Ghidigeni, județul Galați, bănuiți de săvârșirea unei infracțiuni de furt calificat.\n\nPolițiștii Secției 1 Poliție Rurală Vaslui au documentat și probat activitatea infracțională a doi bărbați, din comuna Ghidigeni, județul Galați, bănuiți de comiterea unei infracțiuni de furt calificat, dintr-o locuință din localitatea/comuna Albești, județul Vaslui.\n\nÎn urma cercetărilor efectuate, polițiștii vasluieni au stabilit faptul că, la data de 29 august 2024, ora 17.00, persoanele bănuite de comiterea infracțiunii ar fi pătruns, fără drept, în curtea și locuința persoanei vătămate, motivând că doresc să verifice cum este depozitat gunoiul menajer în gospodărie, ulterior sustrăgând din locuință o sumă de bani.\n\nPrejudiciul cauzat în urma săvârșirii infracțiunii se ridică la 8.000 de lei, acesta fiind recuperat în totalitate.\n\nCa urmare a administrării probatoriului, la data de 31 august 2024, polițiștii vasluieni au luat față de cele două persoane bănuite de comiterea infracțiunii de furt calificat măsura reținerii, pe o perioadă de 24 de ore.\n\nÎn data de 1 septembrie 2024, cei doi au fost prezentați Judecătoriei Vaslui, la propunerea Parchetului de pe lângă Judecătoria Vaslui, și au fost arestați preventiv, pe o perioadă de 30 de zile.\n\nCercetările sunt continuate de către polițiști, sub supravegherea Parchetului de pe lângă Judecătoria Vaslui, în vederea stabilirii și probării întregii activități infracționale a persoanelor cercetate.",
  "metadata": {
    "original_file": "Est_News_0658.html"
  }
}