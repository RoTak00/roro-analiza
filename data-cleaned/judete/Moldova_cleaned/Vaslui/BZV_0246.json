{
  "title": "Tragedie în localitatea Urlați, judetul Vaslui: Un bărbat a fost ucis cu o toporișcă în urma unui conflict izbucnit din cauza unui petic de pământ - FOTO",
  "content": "Vineri seara, 13 septembrie, în localitatea vasluiană Urlați, comuna Dimitrie Cantemir, o altercație violentă între doi bărbați s-a soldat cu o tragedie, după ce un conflict verbal a degenerat în violență extremă. Gelu, un bărbat cunoscut în comunitate pentru numeroasele sale conflicte, și-a pierdut viața în urma unei încăierări cu Nelu, vecinul său, după o dispută legată de un petic de pământ tranzitat de cei doi.\n\nPotrivit surselor, conflictul ar fi izbucnit pe fondul consumului de alcool, iar discuțiile aprinse s-au transformat rapid într-o confruntare fizică. În toiul altercației, Nelu l-a lovit pe Gelu cu o toporișcă în piept, provocându-i răni fatale. În ciuda intervenției rapide a echipajelor de salvare, apelate chiar de agresor, Gelu a fost declarat decedat la fața locului.\n\nGelu, care și-a găsit sfârșitul lângă propria casă, era la bustul gol, ținând un băț în mână, pregătit parcă pentru o confruntare. Acesta era cunoscut în sat pentru desele sale conflicte cu alte persoane din comunitate.\n\nPoliția a deschis o anchetă, iar Nelu, autorul faptei, riscă acum ani grei de închisoare pentru fapta sa. Tragedia a zguduit întreaga comunitate, locuitorii din Urlați fiind profund afectați de această întâmplare care a avut loc în liniștitul lor sat.",
  "metadata": {
    "original_file": "BZV_0246.html"
  }
}