{
  "title": "În perioada 13 – 24 decembrie, în Centrul Civic al municipiului Vaslui se va desfășura Târgul de Crăciun",
  "content": "În perioada 13 – 24 decembrie, în Centrul Civic al municipiului Vaslui se va desfășura ediția 2024 a Târgului de Crăciun. Evenimentul va fi deschis până pe data de 24 decembrie, programul anunțat fiind zilnic, între orele 10 – 20.\n\nÎn standurile deja amplasate în centrul orașului își vor expune bunătățile 58 de participanți din Sibiu, Covasna, Neamț, Suceava, Iași, Bacău, Argeș, Harghita și Vaslui. Este vorba de producători și comercianți de produse alimentare de sezon, brânzeturi, lactate, miere, conserve, decorațiuni și aranjamente florale. De asemenea, pe esplanada din fața fostei clădiri Romtelecom vor fi amplasate patru rulote cu băuturi calde și produse de patiserie.\n\nVizitatorii Târgului de Crăciun vor avea parte de numeroase surprize muzicale, în fiecare zi, de la ora 17.00, fiind programate recitaluri ale artiștilor vasluieni de la Palatul Copiilor, Trupa Vânt de Vară, Asociația Culturală Duo Art, Școala de canto Soul Music Art, Asociația Culturală Domisong, Rapsodia Vasluiului. Nu trebuie uitat nici Festivalul de Datini și Obiceiuri de Iarnă, care va avea loc pe 23 decembrie, tot în Centrul Civic, acolo unde formații și ansambluri din întreg județul vor reînvia obiceiurile de altă dată.\n\nSâmbătă, 21 decembrie, cunoscuta soprană Irina Baianț va susține un concert extraordinar la Centrul Cultural Județean „Dimitrie Cantemir” Vaslui, ocazie deosebită pentru iubitorii genului muzical de a se delecta în preajma sărbătorilor de iarnă. Tot în această atmosferă a Sărbătorilor de Iarnă se încadrează și Concertul „Dalbe flori, de sărbători”, susținut de Corala „Fantasia” duminică, 22 decembrie, de la ora 18.00, la Catedrala „Sfinții Arhangheli Mihail și Gavriil”.",
  "metadata": {
    "original_file": "Est_News_0190.html"
  }
}