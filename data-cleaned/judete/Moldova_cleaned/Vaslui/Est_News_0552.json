{
  "title": "Ajutoare financiare de urgență pentru mai multe familii din județul Vaslui",
  "content": "Guvernul a aprobat în ultima ședință acordarea de ajutoare de urgență în sumă totală de 1.497.360 lei pentru sprijinirea a 347 familii și persoane singure care sunt în situații de necesitate cauzate de incendii, fenomene meteorologice severe, accident ori în situații deosebite determinate de starea de sănătate ori alte cauze care pot conduce la creșterea riscului de excluziune socială.\n\nAstfel, 327.000 lei au fost alocați pentru 50 familii și persoane singure aflate în situații de necesitate cauzate de incendii, din județele Alba, Bacău, Bihor, Botoșani, Buzău, Covasna, Dâmbovița, Giurgiu, Iași, Neamț, Olt, Prahova, Sibiu, Suceava, Teleorman, Vaslui, Vâlcea și Vrancea.\n\nDe asemenea, a fost virată suma de 36.000 lei pentru 14 familii și persoane singure care se află în situații de necesitate determinate de fenomenele meteorologice severe produse în cursul acestui an, anterior lunii septembrie, din județele Galați, Neamț și Teleorman; \n\n Nu în ultimul rând, suma de 1.129.360 lei a fost distribuită pentru 282 familii și persoane singure care se confruntă cu situații deosebite determinate de starea de sănătate ori alte cauze care pot conduce la apariția sau sporirea riscului de excluziune socială, din județele Argeș, Bacău, Bihor, Bistrița-Năsăud, Botoșani, Brașov, Buzău, Caraș Severin, Călărași, Cluj, Constanța, Covasna, Dâmbovița, Dolj, Galați, Giurgiu, Gorj, Hunedoara, Ialomița, Iași, Ilfov, Mureș, Neamț, Olt, Prahova, Sibiu, Suceava, Teleorman, Vaslui, Vâlcea și municipiul București.",
  "metadata": {
    "original_file": "Est_News_0552.html"
  }
}