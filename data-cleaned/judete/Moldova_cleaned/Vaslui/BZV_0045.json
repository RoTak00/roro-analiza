{
  "title": "Accident rutier în această seară pe DE 581, la ieșirea din municipiul Huși: trei femei rănite, transportate la spital - FOTO",
  "content": "În această seară, pompierii din cadrul Detașamentului Huși au intervenit pentru gestionarea unui accident rutier produs pe Drumul European 581, la ieșirea din municipiul Huși spre vama Albița. În eveniment a fost implicat un autoturism în care se aflau trei femei.\n\nEchipajele ISU au acționat cu o autospecială de stingere cu apă și spumă, echipată cu modul pentru descarcerare și deblocare, și o ambulanță SMURD tip B2. La locul accidentului au intervenit și două ambulanțe aparținând SAJ Vaslui.\n\nLa sosirea echipelor de intervenție, autoturismul era ieșit în afara părții carosabile, iar cele trei victime, femei cu vârste de 35, 35 și 28 de ani, fuseseră evacuate de alți participanți la trafic. Acestea au fost evaluate și li s-a acordat primul ajutor calificat.\n\nUlterior, victimele au fost transportate la Compartimentul de Primiri Urgențe al Spitalului Municipal Huși, fiind diagnosticate cu politraumatisme cauzate de accidentul rutier.\n\nPompierii au asigurat măsurile de prevenire și stingere a incendiilor, iar polițiștii continuă cercetările pentru a stabili circumstanțele în care s-a produs accidentul.",
  "metadata": {
    "original_file": "BZV_0045.html"
  }
}