{
  "title": "Probleme la emiterea deciziilor de pensionare! Încă se lucrează la aplicația informatică",
  "content": "Probleme la emiterea deciziilor de pensionare! Încă se lucrează la aplicația informatică\n\nCasa Națională de Pensii Publice face o serie de precizări privind înscrierea la pensie începând cu data de 1 septembrie 2024. Aceasta este data intrării în vigoare a prevederilor Legii nr.360/2024 privind sistemul public de pensii.\n\nLegea nr. 360/2024, element de reformă a sistemului public de pensii, a introdus noi principii, definiții, elemente parametrice, precum și o nouă formulă de calcul a pensiilor care au impus realizarea unei noi aplicații de stabilire a drepturilor;\n\nAcest proces complex se realizează împreună cu un consorțiu de firme specializate, în baza unui contract care are ca termen de finalizare a aplicației utilizată la calculul pensiilor conform noii legi luna octombrie 2024, urmând ca după această dată aplicația să fie dată în producție.\n\nComplexitatea întregului demers este dată și de obiectivul ambițios pe care CNPP și l-a propus, respectiv acela de a integra toate modulele de calcul anterioare, toate versiunile de calcul impuse de legislațiile anterioare, respectiv de creare a unei baze de date unitare care să permită un istoric accesibil al tuturor dosarelor.\n\nReprezentanții CNPP apreciază că aplicația informatică va fi implementată în cel mai scurt timp posibil.\n\nLa acest moment, casele teritoriale de pensii înregistrează dosarele, le analizează, urmând să finalizeze deciziile pe baza noii aplicații informatice, în ordinea depunerii cererilor de pensionare.\n\nFață de termenul de soluționare de 45 de zile prevăzut de lege, se va proceda cu celeritate la emiterea deciziilor pentru dosarele depuse începând cu luna septembrie.",
  "metadata": {
    "original_file": "Est_News_0453.html"
  }
}