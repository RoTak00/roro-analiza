{
  "title": "Topul Firmelor Vaslui 2024! Companiile locale au contabilizat pierderi de un miliard de lei",
  "content": "Topul Firmelor Vaslui 2024! Companiile locale au contabilizat pierderi de un miliard de lei\n\nJoi, 31 octombrie 2024, va avea loc Topul Firmelor din județul Vaslui. În cadrul evenimentului vor fi premiate rezultatele economice obținute în anul 2023. Din nefericire, rezultatele înregistrate sunt mai slabe decât în anul 2022, fiind contabilizate pierderi de un miliard de lei. Performanțele slabe clasează județul Vaslui la coada clasamentului în ceea ce privește dezvoltarea economică.\n\nÎn actualul context economic dificil, unele companii de la nivel local au reușit să performeze în domeniilor lor de activitate. Mai exact, la nivel național avem 76 de firme care sunt pe locurile 1-10.\n\n„Gala Topului Firmelor ne arată și o scădere a oamenilor încadrați în companii, comparativ cu anul 2022. Cu regret o spun, că anul 2025 va fi un an și mai greu pentru firmele vasluiene. În acest context, un rol predominant îl are administrația locală și centrală, care trebuie să se implice să aducă investiții la nivel local, să ofere scutiri de taxe, să promoveze județul Vaslui. Camera de Comerț și administrația locală au oblgația să promoveze firmele din județul Vaslui” , a spus Ionel Constantin, președintele Camerei de Comerț, Industrie și Agricultură CCIA) Vaslui.\n\nPentru anul economic 2023, zezultate economice bune la nivel local s-au înregistrat în mai multe domenii cum ar fi confecții și tricotaje, încălțăminte, agricultură etc.\n\n„Le multumesc tuturor firmelor pentru strădania de care au dat dovadă. Firmele s-au comportat într-un mod exemplar și au rezistat greutăților, care și-au pus amprenta pe acest loc din țară” , a mai spus Constantin.\n\nComisia Națională de Strategie și Prognoză a publicat în luna ianuarie 2024 „Proiecţia principalilor indicatori economico-sociali în profil teritorial 2023 – 2027”.\n\nLa finalul acestui an, Produsul Intern Brut (PIB) prognozat pentru județul Vaslui se ridică la suma de 15,3 miliarde de lei. În anul 2027, prognozele oficiale indică pentru județul Vaslui un PIB în valoare de 19,3 miliarde de lei.\n\nÎn același an, valoarea produsului intern brut pentru celelalte județe din Regiunea Nord-Est va fi următoarea: Bacău – 43,6 miliarde de lei; Botoșani – 20,7 miliarde de lei; Iași – 77 miliarde de lei; Neamț – 30,6 miliarde de lei; Suceava – 39,1 miliarde de lei.\n\nPIB-ul este un indicator al activităţii de producţie la nivel de ţară sau regiune, fiind un instrument util pentru măsurarea şi compararea nivelului economic de dezvoltare.",
  "metadata": {
    "original_file": "Est_News_0405.html"
  }
}