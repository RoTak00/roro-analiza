{
  "title": "Noile tarife practicate de Transurb! Locuitorii municipiului Vaslui vor plăti mai mult pentru transportul local",
  "content": "Consiliul Local Vaslui va dezbate în următoarea ședință ordinară un proiect de hotărâre privind ajustarea valorii titlurilor de călătorie practicate de SC Transurb SA.\n\nÎn prezent, transportul public local de călători se efectuează pe bază de titluri de călătorie eliberate de operatorul local de transport şi aprobate de legislativul local în anul 2022.\n\n„De la ultima ajustare a valorilor titlurilor de călătorie din martie 2022, s-au primit mai multe influenţe în costuri. Astfel au crescut semnificativ cheltuielile de natură salarială în special datorită modificării salariului de bază minim brut pe economie care a crescut de la 2550 lei la 3700 lei în prezent. De asemenea au înregistrat creşteri semnificative cheltuielile cu combustibilul, cheltuielile cu asigurările RCA şi CASCO şi cheltuielile cu întreţinerea, reparaţiile şi piesele de schimb pentru mijloacele de transport în comun” , se arată în raportul la proiectul de hotărâre.\n\nPrin urmare,Transurb Vaslui solicită ajustarea titlurilor de călătorie şi simplificarea structurii titlurilor de călătorie prin renunţarea la un număr de titluri de călătorie care nu au avut adresabilitate, înregistrându-se un număr foarte mic de solicitări.\n\nAstfel, dintr-un număr total de 17 titluri de călătorie se propune diminuarea lor la un număr de 6 titluri de călătorie. De asemenea se propune şi modificarea valorii biletului cu suprataxă de călătorie bilet contravenţional la 50 lei.\n\nTarifele propuse sunt următoarele: Bilet valabil cu 1 călătorie – 3 lei; Titlu de călătorie Flexi cu 30 de călătorii – 75 de lei: Abonament 1 linie, 2 călătorii/zi – 104 lei; Abonament 2 linii, 4 călătorii/zi – 120 lei; Abonament elev 1 lună – 65 lei; Abonament toate liniile valabil 1 lună – 130 lei; Bilet suprataxă – 50 lei.",
  "metadata": {
    "original_file": "Est_News_0857.html"
  }
}