{
  "title": "Percheziții la Bârlad: Substanțe psihoactive vândute în special elevilor, vizate de DIICOT - FOTO",
  "content": "În această dimineață, polițiștii Serviciului de Combatere a Criminalității Organizate Vaslui, sub coordonarea procurorilor Direcției de Investigare a Infracțiunilor de Criminalitate Organizată și Terorism (DIICOT) – Biroul Teritorial Vaslui, au efectuat patru percheziții domiciliare în municipiul Bârlad, într-un dosar privind săvârșirea infracțiunii de efectuarea, fără drept, de operațiuni cu substanțe psihoactive .\n\nAncheta a relevat că, pe parcursul anului 2024, patru persoane ar fi vândut, în mod repetat, substanțe psihoactive către consumatori, în special elevi ai unităților de învățământ din Bârlad. Persoanele vizate urmează să fie audiate la sediul DIICOT – Biroul Teritorial Vaslui.\n\nAcțiunea a fost realizată cu sprijinul brigăzilor de combatere a criminalității organizate din Bacău, Suceava și Galați, polițiștilor Biroului Siguranță Școlară și luptătorilor Serviciului pentru Acțiuni Speciale din cadrul IPJ Iași, alături de polițiști din Bârlad și jandarmi din inspectoratele județene Iași și Vaslui, precum și din Gruparea Mobilă de Jandarmi Bacău.\n\nAceastă operațiune face parte dintr-o serie de acțiuni menite să combată traficul și consumul de droguri în rândul elevilor, subliniind dimensiunile îngrijorătoare ale fenomenului și importanța eforturilor comune pentru stoparea acestuia.\n\nFacem precizarea că, pe parcursul întregului proces penal, persoanele cercetate beneficiază de drepturile și garanțiile procesuale prevăzute de Codul de procedură penală, inclusiv de prezumția de nevinovăție.",
  "metadata": {
    "original_file": "BZV_0124.html"
  }
}