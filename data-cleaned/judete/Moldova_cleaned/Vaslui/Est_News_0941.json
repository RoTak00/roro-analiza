{
  "title": "56 de elevi din județul Vaslui vor primi 200 de euro pentru achiziția de calculatoare",
  "content": "Ministerul Educației a aprobat și publicat lista cu elevii și studenții care primesc în acest an 200 de euro, ajutor financiar, pentru a-și achiziționa calculatoare. Lista inițială cuprinde aproape 1.912 beneficiari, numărul fiind mai mic decât cel de anul trecut, când au fost 2.170 de beneficiari. În județul Vaslui, 56 elevi își vor achiziția un calculator prin programul „Euro 200”, după ce le-au fost aprobate cererile depuse în aprilie.\n\nContestațiile se depun în perioada 1–4 iulie, conform calendarului oficial, iar rezolvarea lor se va face între 5-12 iulie. Pe 12 iulie urmează afișarea rezultatului contestațiilor în fiecare unitate de învățământ. Achiziția bonurilor valorice de Ministerul Educației și distribuirea către inspectoratele școlare/universități se va realiza în perioada 9 – 23 august, iar eliberarea bonurilor valorice către beneficiari între 26 august și 6 septembrie. Beneficiarii vor putea achiziționa calculatoarele între 2 septembrie și 16 octombrie.\n\nDe sprijinul financiar de 200 de euro beneficiază elevii și studenții din învățământul de stat sau particular acreditat, în vârstă de până la 26 de ani, proveniți din familii pentru care venitul brut lunar pe membru de familie este mai mic sau egal cu 500 lei.",
  "metadata": {
    "original_file": "Est_News_0941.html"
  }
}