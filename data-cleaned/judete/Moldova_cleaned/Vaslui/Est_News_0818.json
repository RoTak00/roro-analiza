{
  "title": "Ședință la Prefectura Vaslui: Măsuri pentru prevenirea pestei micilor rumegătoare!",
  "content": "În contextul confirmării Pestei Rumegătoarelor Mici (PRM) în data de 19.07.2024, autoritățile competente au acționat prompt și responsabil, luând măsuri urgente pentru prevenirea apariției și propagării acestei boli la nivelul județului Vaslui.\n\n“Astăzi, la sediul Instituției Prefectului județului Vaslui, s-au întrunit în ședință membrii Centrului Local de Combatere a Bolilor, în cadrul căreia a fost aprobat Planul de Măsuri privind prevenirea pestei micilor rumegătoare. A fost avizat și aprobat un plan detaliat ce vizează atât siguranța animalelor, cât și protecția populației împotriva acestei amenințări.\n\nÎn timpul ședinței, s-a subliniat impactul economic major al PRM, discutându-se despre importanța implementării unor măsuri de prevenție încă de la debutul bolii pe teritoriul național. De asemenea, s-a evidențiat necesitatea menținerii piețelor de export pentru ovine și caprine vii, subliniind importanța stabilirii unor strategii eficiente pentru a asigura continuitatea acestora.\n\nAutoritățile locale și centrale acționează în continuare cu responsabilitate pentru prevenirea și gestionarea acestei probleme, asigurând siguranța animalelor și a întregii populații. Monitorizăm cu atenție evoluția situației și vom lua toate măsurile necesare pentru combaterea eficientă a Pestei Rumegătoarelor Mici„, a transmis prefectul județului Vaslui, Daniel Onofrei.",
  "metadata": {
    "original_file": "Est_News_0818.html"
  }
}