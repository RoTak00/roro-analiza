{
  "title": "Cadoul primit de la prieteni i-a adus un dosar penal",
  "content": "Poliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat cu cetățenie R. Moldova asupra căruia a fost descoperit, la controlul de frontieră, un permis de conducere moldovenesc, ce s-a dovedit a fi fals.\n\nÎn data de 07 septembrie a.c., în jurul orei 08.45, în Punctul de Trecere a Frontierei Albița – ITPF Iaşi, s-a prezentat pentru efectuarea formalităţilor de control, pentru a intra în ţară, conducând un autoturism înmatriculat în Franța, un bărbat cu cetățenie R. Moldova, în vârstă de 22 de ani.\n\nLa controlul de frontieră, bărbatul a prezentat alături de documentul de identitate și un permis de conducere valabil, cu însemnele autorităţilor din Franța.\n\nÎn baza profilului de risc, s-a procedat la efectuarea unui control amănunţit asupra mijlocului de transport și persoanei, ocazie cu care, în portdocumentul bărbatului, polițiștii de frontieră au descoperit un permis de conducere similar celor eliberate de autoritățile din Republica Moldova, pe numele său. În urma verificărilor specifice efectuate, s-a stabilit că permisul descoperit nu îndeplineşte condiţiile de formă şi fond ale unuia autentic, fiind fals.\n\nCu privire la cele constatate, tânărul a declarat că a primit cadou de la prieteni, cu ocazia zilei sale de naștere, documentul în cauză.\n\nÎn cauză, poliţiştii de frontieră efectuează cercetări sub aspectul săvârşirii infracţiunii de fals material în înscrisuri oficiale, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0633.html"
  }
}