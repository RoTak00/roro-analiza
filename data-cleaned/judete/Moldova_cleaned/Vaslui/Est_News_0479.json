{
  "title": "Lemne de foc la un preţ de 375 de lei per metru cub pentru persoanele afectate de inundaţii din judeţul Vaslui",
  "content": "Guvernul României a aprobat acordarea unei cantităţi totale de 40.000 metri cubi de lemn de foc, la un preţ agreat cu Regia Naţională a Pădurilor Romsilva de 375 de lei per metru cub, către persoanele afectate de inundaţii din judeţele Galaţi şi Vaslui. Lemnele de foc pot fi cumpărate din „tranşa de ajutor de 15.000 de lei aprobată recent de către Executiv”.\n\n„Am decis ca persoanele afectate de inundaţii din judeţul Galaţi şi din judeţul Vaslui să poată să beneficieze şi de un ajutor de urgenţă legat de furnizarea lemnului de foc. Din discuţiile pe care le-am avut cu colegii de la Regia Naţională a Pădurilor Romsilva, am ajuns la un preţ de 375 lei, care include şi transportul, o cantitate maximă de 40.000 metri cubi de lemn de foc. Acest lemn va fi transportat în fiecare localitate afectată de inundaţii, unde beneficiarii vor avea posibilitatea ca în limita a 7 metri cubi de gospodărie să beneficieze, repet, de aceste produse”, a declarat Mircea Fechet, ministrul Mediului, într-o conferinţă de presă la Palatul Victoria.",
  "metadata": {
    "original_file": "Est_News_0479.html"
  }
}