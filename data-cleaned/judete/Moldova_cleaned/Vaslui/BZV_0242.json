{
  "title": "Dezastru în comuna Grivița: Inundațiile au provocat pagube majore. Apel pentru sprijinul comunității - FOTO",
  "content": "Primarul comunei Grivița, Alina Iuliana Munteanu, a lansat un apel urgent pentru sprijinirea locuitorilor afectați de revărsarea pârâurilor Jeravat și Trestiana, care a cauzat inundații severe în localitățile din comună. Viitura s-a produs rapid, în cursul zilei de ieri, între orele 10:00 și 10:30, lăsând în urmă pagube semnificative.\n\n„De când sunt primar, am crezut că le-am văzut pe toate, dar dezastrul de ieri a afectat grav gospodăriile din primul rând de case de lângă calea ferată Grivița, unde pârâul Jeravat a ieșit din matcă la trecerea la nivel cu calea ferată. Situația este gravă și în Trestiana, unde pârâul a trecut peste podul existent, inundând gospodăriile din zona digului de apărare și nu numai,” a declarat primarul Alina Munteanu.\n\nÎn acest moment, prioritatea este evacuarea apei și a nămolului din locuințele și gospodăriile afectate. O comisie de evaluare a pagubelor urmează să fie constituită la nivelul Prefecturii Vaslui, iar în perioada următoare va fi lansat un apel pentru donații destinate familiilor ale căror case au fost cele mai grav afectate.\n\n„Fac un apel către toți cei care pot să ajute. Îmi doresc ca această nenorocire să nu ne lase indiferenți și fiecare dintre noi să se poată implica,” a transmis primarul, subliniind importanța solidarității comunității în fața acestei situații dramatice.\n\nAutoritățile locale și forțele de intervenție sunt deja mobilizate pentru a sprijini locuitorii afectați, iar populația este încurajată să colaboreze în aceste momente dificile.",
  "metadata": {
    "original_file": "BZV_0242.html"
  }
}