{
  "title": "Sprijin financiar în valoare de 700.000 de lei pentru opt unități de cult din județul Vaslui",
  "content": "Sprijin financiar în valoare de 700.000 de lei pentru opt unități de cult din județul Vaslui\n\nConsiliul Județean Vaslui va dezbate un proiect de hotărâre privind acordarea unui sprijin financiar unor unități de cult. La baza întocmirii proiectului de hotărâre se află solicitarea Episcopiei Hușilor în calitatea sa de unitate centrală de cult, împreună cu cererile unităților de cult din județul Vaslui.\n\nAstfel, se acordă sprijin financiar Episcopiei Hușilor, municipiul Huși – 300.000 lei, pentru construirea unui Pavilion administrativ; Mănăstirii „Mălinești”, comuna Gârceni – 100.000 lei, pentru lucrări de conservare-restaurare a iconostasului bisericii de lemn “Sfinții Voievozi”; Mănăstirii „Schimbarea la Față”, municipiul Huși – 50.000 lei, pentru continuarea lucrărilor de consolidare a bisericii de lemn; Mănăstirii „Nașterea Sf.Ioan Botezătorul”, comuna Ivănești – 50.000 lei pentru executarea lucrărilor de pictură murală.\n\nDe asemenea, se mai acordă fonduri Mănăstirii „Moreni”, comuna Deleni – 50.000 lei, pentru construire biserică – tencuială decorativă, tencuieli interioare, pardoseli din beton, pardoseli din marmură; Parohiei „Sf.Gheorghe”, municipiul Bârlad – 100.000 lei, pentru achiziționare si montare cortinelor rezistente la foc în vederea obținerii autorizației de securitate la incendiu; Parohiei „Rediu”, municipiul Vaslui – 20.000 lei, pentru proiectare și execuție instalație de utilizare gaze naturale; Parohiei ,,Viișoara”, municipiul Vaslui – 30.000 lei, pentru execuție lucrări finisaje interioare și a instalației termice.",
  "metadata": {
    "original_file": "Est_News_0165.html"
  }
}