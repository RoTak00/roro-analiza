{
  "title": "Ziua Internațională a Voluntariatului a fost sărbătorită la Muzeul Județean „Ștefan cel Mare” Vaslui",
  "content": "Cu ocazia Zilei Internaționale a Voluntariatului a avut loc, la Muzeul Județean „Ștefan cel Mare” Vaslui, un workshop dedicat membrilor Grupului de Voluntari „Ștefanieni” constituit ,a nivelul instituției.\n\nActivitatea, desfășurată joi, 5 decembrie 2024, în Sala Multimedia a muzeului vasluian, a fost coordonată de muzeograf Diana Matei și pedagog muzeal Ramona Palade. Workshop-ul a fost o oportunitate deosebită pentru voluntari de a explora ce înseamnă voluntariatul și de a-și împărtăși ideile și așteptările legate de această activitate atât de valoroasă.\n\nLa eveniment a participat doamna Mihaela Sîrghi, profesor consilier școlar în cadrul Liceului Teoretic „Mihail Kogălniceanu” Vaslui, care a ghidat voluntarii printr-o serie de jocuri interactive. Acestea au avut scopul de a încuraja exprimarea liberă a nevoilor, opiniilor și percepțiilor despre voluntariat. Participanții au discutat despre avantajele și provocările implicării în activități de voluntariat, dar și despre ce oferă și ce așteptări au atunci când se implică într-un proiect.\n\nUn alt moment special al workshop-ului a fost participarea elevei Cîrlig Teodora, voluntar din cadrul Federației Tinerilor din Vaslui. În cadrul organizației se defășoară activități dedicate proiectului Capitala Tinerilor din România 2025. Teodora Cîrlig a oferit o perspectivă personală asupra vieții de voluntar, împărtășind experiențe din activitățile în care s-a implicat, cu accent pe impactul pozitiv al voluntariatului asupra comunității și asupra dezvoltării personale.",
  "metadata": {
    "original_file": "Est_News_0210.html"
  }
}