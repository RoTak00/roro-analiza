{
  "title": "Cum va fi vremea în luna ianuarie: prognoza pentru următoarele 3 săptămâni",
  "content": "Temperaturile vor fi mai ridicate decât cele normale pentru luna ianuarie în zonele extracarpatice și centrale, dar mai coborâte în cele vestice, potrivit prognozei pentru următoarele 3 săptămâni transmise marți de Administrația Națională de Meteorologie (ANM).\n\n30 decembrie 2024 – 6 ianuarie 2025: Temperaturile medii se vor situa în general în jurul celor normale pentru această perioadă, posibil ușor mai ridicate în nord-estul țării, dar și ușor mai coborâte în extremitatea de sud-vest. Cantitățile de precipitații vor fi ușor deficitare în regiunile extracarpatice, iar în rest vor fi apropiate de cele normale pentru acest interval.\n\n6 – 13 ianuarie 2025: Temperatura medie a aerului va avea valori apropiate de cele normale pentru această perioadă, posibil ușor mai coborâte în zonele montane. Regimul pluviometric va fi ușor excedentar în regiunile intracarpatice, iar în rest va fi apropiat de cel normal pentru acest interval.\n\n13 – 20 ianuarie 2025: Mediile valorilor termice se vor situa ușor sub cele specifice pentru această săptămână în regiunile vestice, nordice, centrale, precum și la munte, iar în rest vor fi apropiate de cele normale. Cantitățile de precipitații vor fi apropiate de cele normale pentru această perioadă, la nivelul întregii țări.",
  "metadata": {
    "original_file": "Est_News_0120.html"
  }
}