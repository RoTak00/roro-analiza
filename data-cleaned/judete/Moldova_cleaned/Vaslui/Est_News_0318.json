{
  "title": "Legea privind salariul minim european a fost promulgată! Vasluienii încasează printre cele mai mici salarii",
  "content": "Proiectul de lege privind salariul minim european a fost promulgat. Actul normativ transpune în legislația națională Directiva UE 2022/2041 privind salariile minime adecvate în Uniunea Europeană. Acest demers are ca scop asigurarea unui trai decent pentru toți lucrătorii din România și reducerea inegalităților salariale.\n\nMinisterul Muncii împreună cu partenerii sociali (sindicate și patronate) a creat un mecanism de stabilire a salariului minim care să țină cont de puterea de cumpărare a populației, de salariul mediu și de productivitatea muncii, oferind astfel o creștere reală și sustenabilă a veniturilor pentru lucrătorii români.\n\nLegea garantează că salariile mici vor crește după indicatori economici clari, încurajează negocierile colective între angajatori și sindicate, consolidând dialogul social.\n\nComisia Națională de Strategie și Prognoză a publicat în luna ianuarie 2024 „Proiecţia principalilor indicatori economico-sociali în profil teritorial 2023 – 2027”.\n\nPotrivit acestor date, la sfârșitul acestui an, pentru județul Vaslui câștigul salarial mediu net este prognozat la suma de 3.627 de lei/salariat. În anul 2027, este previzionat un câștig mediu net de 4.380 de lei/salariat.\n\nPeste trei ani, în Regiunea de Nord-Est, alături de județul Vaslui cele mai mici salarii vor fi în Botoșani (4.387 de lei/salariat) iar cele mai mari sunt prognozate în județul Iași (5.975 de lei/salariat).\n\nAnul trecut, la nivel național, cele mai mari creşteri salariale au fost înregistrate de judeţele cu salarii mici. Potrivit datelor statistice, majorările salariale au fost cuprinse între 20% – 26% pentru a reuşi să ţină pasul cu evoluţia salariilor de la nivel naţional.",
  "metadata": {
    "original_file": "Est_News_0318.html"
  }
}