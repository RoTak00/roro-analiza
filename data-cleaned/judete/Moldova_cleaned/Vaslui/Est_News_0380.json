{
  "title": "Ministrul Simona Bucura-Oprescu, la Complexul de Servicii Sociale din Tutova: “Un model de bune practici!”",
  "content": "Ministrul Muncii și Solidarității Sociale, Simona Bucura-Oprescu, a fost în județul Vaslui unde a vizitat mai multe centre de asistență socială. Este vorba despre o serie de obiective din comuna Tutova, poartă de intrare în județ unde oamenii au grijă unii de alții – Complexul de Servicii Sociale “Sf. Parascheva” (centru de zi, cantină socială și îngrijiri la domiciliu), un cămin pentru persoanele vârstnice, locuințe protejate – și din Bârlad (Centrul “Elena Farago” pentru Îngrijirea Persoanelor Vârstnice). De asemenea, ministrul a mers și la un centru de permanență care asigură servicii medicale pentru circa 25.000 de oameni, inclusiv din Galați.\n\n“Am văzut aici, la Tutova, servicii sociale care reprezintă un model de bune practici. Se pot face lucruri bune datorită implicării administrației locale și colaborării cu Ministerul Muncii și Solidarității Sociale care asigură o parte din fonduri, dar și proiecte de investiții. Mi-aș dori ca în toate localitățile din România să fie centre sociale ca acestea. Îl felicit pe primarul Ion Corciovă pentru ceea ce a realizat. Lucruri la fel de bune am văzut și la Bârlad. Îi asigur pe toți primarii că vor avea permanent în MMSS și în mine personal un sprijin puternic pentru dezvoltarea de servicii sociale care să aducă o viață mai bună pentru cei aflați în nevoie.”, a declarat Ministrul Simona Bucura-Oprescu.\n\nO parte din comunitatea din Tutova beneficiază zilnic de o masă caldă, iar vârstnicii pot lua parte la activități specifice în ateliere ocupaționale și pot beneficia de servicii medicale, terapie și recuperare.",
  "metadata": {
    "original_file": "Est_News_0380.html"
  }
}