{
  "title": "Regal handbalistic în municipiul Vaslui! Trofeul Carpați 2024 se va desfășura la Sala Sporturilor",
  "content": "Regal handbalistic în municipiul Vaslui! Trofeul Carpați 2024 se va desfășura la Sala Sporturilor\n\nSăptămâna viitoare vor veni în municipiul Vaslui reprezentanții Federației Române de Handbal pentru utimele pregătiri ale Trofeului Carpați – NIRO – 2024.\n\nÎn perioada 27 – 29 iunie, municipiul Vaslui va fi gazda Turneului internaţional de handbal masculin tineret Trofeul Carpați – NIRO – 2024, care se va desfășura la Sala Sporturilor.\n\n„Cu participarea selecționatelor echipelor naționale din Bosnia-Herțegovina, Polonia și România, Vasluiul va găzdui trei meciuri, după cum urmează: joi, 27 iunie, de la ora 17.30 se vor înfrunta echipele din Bosnia-Herțegovina și Polonia; vineri, 28 iunie, de la ora 19.30 vor evolua echipele din Bosnia-Herțegovina și România, urmând ca sâmbătă, 29 iunie, de la ora 17.30, să susțină meciul echipele din Polonia și România” , a spus Geanina Tofan, purtător de cuvânt al Primăriei Vaslui.\n\nDe asemenea, joi, 27 iunie 2024, de la ora 16.30, în prezența delegaților Federației Române de Handbal, va avea loc prezentarea oficială a celor trei echipe participante la turneu.",
  "metadata": {
    "original_file": "Est_News_1001.html"
  }
}