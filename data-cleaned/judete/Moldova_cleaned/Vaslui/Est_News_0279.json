{
  "title": "Procesul de votare a fost suspendat, timp de aproximativ 20 de minute, la o secție din comuna Găgești",
  "content": "Procesul de votare a fost suspendat, timp de aproximativ 20 de minute, la o secție din comuna Găgești\n\nConform datelor centralizate la nivelul Comandamentului Operațional constituit la nivelul Inpectoratului de Poliție Județean Vaslui, până la această oră nu au fost înregistrate incidente grave care să afecteze procesul electoral.\n\nA fost înregistrată o singură situație în care procesul de votare a fost suspendat, timp de aproximativ 20 de minute, la o secție din comuna Găgești, din cauza unei întreruperi în alimentarea cu energie electrică.\n\nAngajații Ministerului Afacerilor Interne rămân mobilizați pentru asigurarea desfășurării în siguranță a alegerilor și pentru verificarea rapidă a oricărui tip de sesizare cu privire la încălcarea legii.\n\nAvând în vedere solicitările pe acest subiect, reiterăm că potrivit Legii nr. 370 din 2004 pentru alegerea Președintelui României, continuarea propagandei electorale după încheierea campaniei electorale, respectiv de ieri de la ora 7.00, este interzisă.\n\nPotrivit Deciziei nr. 4546 din 2014 a Înaltei Curți de Casație și Justiție, în România, rețelele de socializare sunt considerate spațiu public, deci este interzisă continuarea promovării electorale inclusiv pe aceste rețele.\n\nÎn continuare, fiecare sesizare cu privire la producerea unor incidente electorale, va fi verificată cu operativitate, imparțialitate și profesionalism de angajații Ministerului Afacerilor Interne, indiferent de persoanele implicate.",
  "metadata": {
    "original_file": "Est_News_0279.html"
  }
}