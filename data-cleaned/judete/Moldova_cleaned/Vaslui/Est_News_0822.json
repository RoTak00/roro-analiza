{
  "title": "Condamnat la închisoare, depistat la intrarea în țară și predat autorităților competente",
  "content": "Poliţiştii de frontieră din Punctul de Trecere a Frontierei Albiţa au depistat şi reţinut un bărbat cu cetăţenie română și Republica Moldova, căutat de autorităţile române de la începutul lunii iulie, care avea de executat o pedeapsă privativă de libertate de 2 ani pentru săvârşirea infracţiunii de conducere a unui vehicul sub influența alcoolului pe teritoriul României.\n\nLa sfârșitul săptămânii trecute, în Punctul de Trecere a Frontierei Albiţa – ITPF Iaşi, s-a prezentat pentru efectuarea formalităților de control, pentru a intra în țară, pasager într-un autoturism, un bărbat cu cetățenie română și Republica Moldova, în vârstă de 31 de ani.\n\nLa controlul de frontieră, colegii noștri au constatat că pe numele bărbatului era emisă de autoritățile române, o alertă de punere în aplicare a unui mandat de arestare şi predare sau extrădare emis la data de 03.07.2024, acesta având de executat o pedeapsă privativă de libertate de 2 ani pentru săvârşirea infracţiunii de conducere a unui vehicul sub influența alcoolului pe teritoriul României.\n\nPersoana în cauză a fost predată unei echipe operative din cadrul Serviciului de Investigații Criminale al Inspectoratului Județean de Poliție Vaslui în vederea luării măsurilor legale ce se impun.",
  "metadata": {
    "original_file": "Est_News_0822.html"
  }
}