{
  "title": "Reținut de polițiști! O femeie din comuna Duda Epureni a fost agresată de fiul acesteia",
  "content": "Polițiștii Secției 4 Poliție Rurală Huși, din cadrul Poliției Municipiului Huși, au reținut un bărbat, în vârstă de 46 de ani, din comuna Duda Epureni, județul Vaslui, cercetat sub aspectul săvârşirii infracțiunii de violență în familie.\n\nLa data de 18 septembrie 2023, ora 11.42, Poliția Municipiului Huși a fost sesizată, prin S.N.U.A.U. 112, cu privire la faptul că o femeie a fost agresată de fiul acesteia.\n\nCa urmare a cercetărilor efectuate, polițiștii din cadrul Secției 4 Poliție Rurală Huși au stabilit că, în dimineața aceleiași zile, persoana vătămată, femeie în vârstă de 84 de ani, din comuna Duda Epureni, care locuiește împreună cu fiul său, ar fi fost agresată de către acesta, fiind lovită cu palmele în zona feței.\n\nÎn urma agresiunii, victima a suferit leziuni ce necesită 24 – 25 zile de îngrijiri medicale pentru vindecare, conform concluziilor preliminare emise de către medicii legiști.\n\nPolițiștii au emis împotriva bărbatului de 46 de ani un ordin de protecție provizoriu, pe o perioadă de 5 zile, prin care acesta a fost evacuat din locuință și a fost obligat să păstreze o distanță de minim 50 de metri față de mama sa.\n\nIeri, 18 septembrie a.c, în baza probatoriului administrat, polițiștii din Huși l-au reținut pe bărbatul cercetat, pe o perioadă de 24 de ore.\n\nAcesta urmează a fi prezentat Parchetului de pe lângă Judecătoria Huși, pentru dispunerea unei măsuri preventive.\n\nCercetările sunt continuate de către polițiștii Secției 4 Poliție Rurală Huși, sub supravegherea Parchetului de pe lângă Judecătoria Huși, în vederea stabilirii și probării întregii activități infracționale a bărbatului.",
  "metadata": {
    "original_file": "Est_News_0584.html"
  }
}