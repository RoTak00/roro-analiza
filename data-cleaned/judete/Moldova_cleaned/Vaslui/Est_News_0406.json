{
  "title": "Bani în conturi! Prima tranșă de fermieri primește avansul din plățile directe",
  "content": "Bani în conturi! Prima tranșă de fermieri primește avansul din plățile directe\n\nAgenția de Plăți și Intervenție pentru Agricultură a început plata avansului pentru fermieri. Astfel, a fost autorizată prima tranșă din subvenții pentru 509.494 de fermieri. Plățile în avans vor continua până la 30 noiembrie, data limită până la care se achită 70% din plățile directe și 85 % din măsurile compensatorii. Ministerul Agriculturii a asigurat fondurile necesare astfel că fermierii sunt plătiți rapid.\n\nAPIA Vaslui are pregătiți 11.000 de fermieri pentru autorizarea la plată în avans. Prin plata avansului pentru plățile directe se urmărește asigurarea capitalului financiar necesar pentru a permite beneficiarilor să-și elaboreze propriul plan de afaceri și program de dezvoltare.\n\n„În cadrul campaniei de primire a cererile de plată pentru anul 2024 au depus cereri 17.000 de fermieri vasluieni” , a spus Răzvan Arteni, directorul APIA Vaslui.\n\nȘi în acest an, fermierii au putut depune cererea de plată prin accesarea aplicației IPA-Online din versiunea internet, conform instrucţiunilor de utilizare IPA-Online (accesibile în aplicaţie).\n\nDacă cererea de plată a cuprins şi intervenții din sectorul zootehnic, solicitantul s-a adresat întâi responsabilului APIA în vederea completării declaraţiei privind sectorul zootehnic și, ulterior, a completat cererea pentru suprafaţă prin intermediul aplicației IPA- Online.\n\nFermierii și alți beneficiari care primesc plăți directe sau plăți anuale prin intervenții sub formă de plăți directe și intervenții pentru dezvoltare rurală, finanțate din fonduri europene trebuie să respecte normele privind condiționalitatea pe întreaga exploatație agricolă (inclusiv pe cele neeligibile şi pe cele care nu mai sunt folosite în scopul producţiei) și pe tot parcursul anului de cerere.",
  "metadata": {
    "original_file": "Est_News_0406.html"
  }
}