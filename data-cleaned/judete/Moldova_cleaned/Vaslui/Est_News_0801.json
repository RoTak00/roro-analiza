{
  "title": "Despăgubiri pentru cultivatorii de usturoi! Legumicultorii vasluieni au primit în total suma de 189.812 lei",
  "content": "Despăgubiri pentru cultivatorii de usturoi! Legumicultorii vasluieni au primit în total suma de 189.812 lei\n\nDirecția pentru Agricultură Județeană (DAJ) Vaslui a primit mai multe cereri pentru compensarea parțială a pierderilor la cultura de usturoi, în contextul crizei provocate de războiul din Ucraina.\n\nAstfel, un numǎr de 24 de legumicultori locali, care au înființat culturi de usturoi din toamna anului 2023 și până în primăvara anului 2024, pe suprafețe de teren cu dimensiuni cuprinse între 3000 metri pătrați (MP) și 3 hectare (ha), au fost declarați eligibili pentru încasarea ajutorului de stat.\n\nValoarea acestui ajutor este de 1.500 euro/ha/beneficiar, cuantumul fiind stabilit în lei, la cursul de schimb comunicat de către Banca Națională a Romaniei de la data de 1.08.2023 la valoarea de 4,9334 lei pentru 1 euro.\n\n„Conform legislației menționate, în data de 30.07.2024, Direcția pentru Agricultură Județeană Vaslui a emis și depus spre decontare la Trezoreria Vaslui, un numǎr de 24 de ordine de platǎ, în valoare totală de 189.812 lei, reprezentând ajutorul de stat pentru compensarea acestor pierderi, sumele încasate de beneficiari variind în funcție de suprafața pe care au înființat cultura de usturoi” , a spus Gigel Crudu, directorul DAJ Vaslui.",
  "metadata": {
    "original_file": "Est_News_0801.html"
  }
}