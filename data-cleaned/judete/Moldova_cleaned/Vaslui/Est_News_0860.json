{
  "title": "Două cărți de identitate false oprite din drumul către Germania",
  "content": "Poliţiştii de frontieră din cadrul Punctului de Trecere a Frontierei Albița au descoperit două cărți de identitate false asupra a doi bărbați ce aveau ca destinație Germania. Cei doi sunt cercetați penal pentru fals material în înscrisuri oficiale.\n\nÎn data de 18 iulie a.c., la ore diferite, în Punctul de Trecere a Frontierei Albița – I.T.P.F. Iaşi, s-au prezentat pentru efectuarea formalităților de control, pentru a intra în ţară, un bărbat cu cetățenie română și Republica Moldova, în vârstă de 22 de ani, șofer al unui microbuz și un cetățean din Republica Moldova, în vârstă de 50 de ani, pasager într-un autoturism, ambele vehicule având ca țară de destinație Germania.\n\nÎn baza profilului de risc, s-a procedat la efectuarea unui control amănunțit asupra mijloacelor de transport și persoanelor, ocazie cu care au fost descoperite ascunse, în cotiera microbuzului, respectiv în port documentul cetățeanului moldovean, două cărți de identitate cu însemnele autorităților române.\n\nCu ocazia verificărilor specifice efectuate, polițiștii de frontieră au stabilit că documentele în cauză nu îndeplinesc condițiile de formă și fond ale unora autentice, fiind falsuri.\n\nCu privire la cele constatate, șoferul microbuzului a declarat că, la rugămintea unui conațional, transportă documentul în cauză, urmând să fie contactat telefonic ulterior, în Germania, pentru a îl preda destinatarului. Cetățeanul moldovean a declarat că a procurat documentul descoperit la controlul de frontieră prin intermediul unui concetățean, ale cărui date de identificare nu și le amintește, contra sumei de 500 de euro, documentul fiindu-i necesar pentru a-și găsi mai ușor un loc de muncă în Germania.\n\nPoliţiştii de frontieră efectuează cercetări în ambele cauze sub aspectul săvârşirii infracţiunii de fals material în înscrisuri oficiale.",
  "metadata": {
    "original_file": "Est_News_0860.html"
  }
}