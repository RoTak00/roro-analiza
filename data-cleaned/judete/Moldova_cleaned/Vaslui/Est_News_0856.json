{
  "title": "Epopeea drumului strategic din județul Vaslui continuă! Licitație pentru Lotul 3",
  "content": "Consiliul Județean Vaslui a lansat licitația publică pentru s ervicii de consultanță la proiectul drumului strategic – rest de executat Lot 3. Obiectivul de investiție a provocat arestarea lui Dumitru Buzatu, fostul președinte al CJ-ului. Proiectul drumului strategic este finanțat prin Programul Operațional Regional 2014-2020 și, inițial, avea o valoare totală de 222.001.842 lei.\n\nConsiliul Județean Vaslui a lansat licitația publică pentru îndeplinirea contractului de achiziție publică având ca obiect „Servicii de consultanță de specialitate la obiectivul de investiții – Regiunea Nord-Est – Axa rutieră strategică 4: Vaslui, Reabilitare şi modernizare drum strategic județean Bârlad – Laza – Codăești (DJ 245, DJ 245 M, DJ 247, DJ 246) – rest de executat Lot 3”.\n\n„Obiectivul general al contractului constă în prestarea serviciilor de consultanta în vederea verificării şi aprecierii gradului de îndeplinire a atribuţiilor stabilite pentru executant la semnarea acordului contractual privind execuţia lucrărilor în conformitate, cu proiectul tehnic, caietele de sarcini şi cu normele tehnice aflate în vigoare” , se arată în invitația de participare la licitație.\n\nOfertantul va trebui să dispună de personal cu suficientă calificare şi experienţă care să poată asigura îndeplinirea atribuţiilor specifice ca membri specialişti în comisia de recepţie la terminarea lucrărilor.\n\nProiectul drumului strategic este finanțat prin Programul Operațional Regional (POR) 2014-2020, Axa prioritară 6 – „Îmbunătățirea infrastructurii rutiere de importanță regională” și are o valoare totală de 222.001.842 lei, inclusiv TVA.\n\nDin valoarea totală, 213.074.058 lei este asistență financiară nerambursabilă din partea Uniunii Europene (UE) și a Guvernului României, iar suma de 8.927.783 lei este cofinanțarea asigurată de județul Vaslui.\n\nConsiliul Județean Vaslui este beneficiarul proiectului „Reabilitare și modernizare Drum strategic județean Bârlad – Laza – Codăești (DJ 245, DJ 245 M, DJ 247, DJ 246)”, care este implementat în parteneriat cu comunele Zorleni, Băcani, Alexandru-Vlahuță, Poienești, Laza, Bălteni, Ștefan cel Mare, Zăpodeni, Dănești, Codăești, Miclești, traversate de drumul strategic.\n\nPractic, pe cele patru drumuri județene care compun drumul strategic unele zone sunt asfaltate, dar multe tronsoane de drum sunt din piatră sau pământ. Spre exemplu, în comunele Zorleni, Băcani, Al. Vlahuță, Poienești, drumurile județene sunt asfaltate, iar în comunele Laza, Bălteni, Zăpodeni, Ștefan cel Mare, Dănești, Codăești, pe anumite tronsoane, drumurile județene sunt din pietriș sau pământ.\n\nRezultatele urmărite prin implementarea proiectului sunt: lungimea de drum județean reabilitat/modernizat – 82,649 km; lungimea de pistă de biciclete nou construită – 1.710 metri; lungime trotuare pietonale modernizate/realizate – 23.460 metri liniari; stații de transport public construite/modernizate – 24 bucăți; poduri noi, care înlocuiesc podurile existente – 7 bucăți; poduri reabilitate – 6 bucăți; podețe pentru scurgerea apelor: podețe noi -15 bucăți; înlocuirea podețelor existente cu podețe noi – 127 bucăți; reparații la podețele existente – 62 bucăți; amenajarea trecerii la nivel cu calea ferată – 1 bucată.",
  "metadata": {
    "original_file": "Est_News_0856.html"
  }
}