{
  "title": "Condamnat la 20 de ani de închisoare, căutat de autorități, descoperit și reținut în PTF Albița",
  "content": "Condamnat la 20 de ani de închisoare, căutat de autorități, descoperit și reținut în PTF Albița\n\nPoliţiştii de frontieră din Punctul de Trecere a Frontierei Albiţa au depistat şi reţinut un bărbat cu cetăţenie română și Republica Moldova, căutat de autorităţile din Franța, care era condamnat la o pedeapsă privativă de libertate de 20 ani pentru săvârşirea infracţiunii de constituire grup infracțional specializat în traficul internațional cu autoturisme furate pe teritoriul acestui stat.\n\nÎn ziua de 27 iunie a.c, în jurul orei 04.10, în Punctul de Trecere a Frontierei Albiţa-I.T.P.F. Iaşi, s-a prezentat pentru efectuarea formalităţilor de control, pentru a intra în țară, pasager într-un autocar, un bărbat cu cetățenie română și Republica Moldova, în vârstă de 30 de ani.\n\nLa controlul de frontieră, colegii noştri au constatat că pe numele bărbatului era o alertă de punere în aplicare a unui mandat de arestare şi predare sau extrădare emis de autorităţile din Franța, la data de 16.06.2024, acesta având de executat o pedeapsă privativă de libertate de 20 ani pentru săvârşirea infracţiunii de constituire grup infracțional specializat în traficul internațional cu autoturisme furate pe teritoriul acestui stat.\n\nPersoana în cauză a fost predată unei echipe operative din cadrul Serviciului de Investigaţii Criminale al Inspectoratului Județean de Poliție Vaslui în vederea luării măsurilor legale ce se impun.",
  "metadata": {
    "original_file": "Est_News_0969.html"
  }
}