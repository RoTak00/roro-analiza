{
  "title": "Problemele pensionarilor au fost dezbătute în ședința Comitetului Consultativ de Dialog Civic",
  "content": "Astăzi, 17 septembrie, a avut loc o ședință a Comitetului Consultativ de Dialog Civic pentru Problemele Persoanelor Vârstnice, având drept scop principal discutarea recalculării pensiilor conform prevederilor Legii nr. 360 din 2023 privind sistemul public de pensii, publicată în Monitorul Oficial, Partea I nr. 1089 din 04 decembrie 2023.\n\n“În cadrul acestei ședințe, reprezentanții Casei Județene de Pensii au oferit clarificări cu privire la procesul de recalculare a pensiilor. De asemenea, au fost discutate măsuri pentru sprijinirea cetățenilor care întâmpină dificultăți și au nevoie de informații suplimentare.\n\nAm solicitat reprezentanților Casei Județene de Pensii să sprijine activ cetățenii, asigurându-se că aceștia primesc toate informațiile de care au nevoie pentru a înțelege procesul de recalculare a pensiilor. De asemenea, am cerut ca persoanele care se confruntă cu probleme legate de vechimea în muncă sau care necesită obținerea diferitelor documente să fie îndrumate către instituțiile competente pentru rezolvarea acestor aspecte.\n\nConsiderăm că informarea corectă și sprijinul oferit persoanelor vârstnice sunt esențiale pentru a asigura o tranziție lină și fără dificultăți în cadrul noului sistem de pensii. Vom continua să monitorizăm aplicarea acestor măsuri și să ne asigurăm că toate problemele întâmpinate de cetățeni sunt abordate cu seriozitate și profesionalism”, a precizat prefectul județului Vaslui, Daniel Onofrei.",
  "metadata": {
    "original_file": "Est_News_0598.html"
  }
}