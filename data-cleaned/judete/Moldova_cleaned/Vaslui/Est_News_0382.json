{
  "title": "A testat vigilența polițiștilor de frontieră și s-a ales cu un dosar penal",
  "content": "A testat vigilența polițiștilor de frontieră și s-a ales cu un dosar penal\n\nPoliţiştii de frontieră din cadrul Punctului de Trecere a Frontierei Albița efectuează cercetări în privința unui tânăr din Republica Moldova care a prezentat la controlul de frontieră o carte de identitate falsă.\n\nÎn data de 31 octombrie a.c., în jurul orei 23.40, în Punctul de Trecere a Frontierei Albița – ITPF Iași, s-a prezentat pentru a intra în ţară, pasager într-un autoturism, un bărbat din Republica Moldova, în vârstă de 22 de ani.\n\nLa controlul de frontieră, tânărul a prezentat, pe lângă pașaport, și o carte de identitate similară celor emise de autoritățile române, pe aceasta fiind imprimată propria fotografie.\n\nExistând suspiciuni cu privire la autenticitatea documentului prezentat la control, au fost efectuate verificări specifice, în urma cărora polițiștii de frontieră au stabilit că acesta nu îndeplineşte condițiile de formă și fond ale unuia autentic, fiind fals.\n\nCu privire la cele constatate, tânărul a declarat că a primit documentul menționat drept cadou de la un prieten, știa că e falsă, dar că a prezentat-o din greșeală la controlul de frontieră.\n\nPoliţiştii de frontieră efectuează cercetări în cauză sub aspectul săvârşirii infracţiunilor de uz de fals și fals material în înscrisuri oficiale.",
  "metadata": {
    "original_file": "Est_News_0382.html"
  }
}