{
  "title": "Descoperit la controlul de frontieră cu un permis de conducere ,,transcris” în fals",
  "content": "Descoperit la controlul de frontieră cu un permis de conducere ,,transcris” în fals\n\nPoliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat, cu cetățenie maghiară, care a prezentat la controlul de frontieră un permis de conducere similar celor emise de autoritățile din Lituania, ce s-a dovedit a fi fals.\n\nÎn data de 16 septembrie a.c., în jurul orei 17.30, în Punctul de Trecere a Frontierei Albița-ITPF Iaşi, s-a prezentat pentru efectuarea formalităţilor de control, pentru a intra în ţară, conducând un autovehicul înmatriculat în România, un bărbat cu cetățenie Ungaria, în vârstă de 34 de ani.\n\nLa controlul de frontieră, bărbatul a prezentat alături de documentul de identitate, un permis de conducere valabil, cu însemnele autorităţilor din Israel și un permis de conducere, similar celor emise de autoritățile din Lituania.\n\nAvând suspiciuni cu privire la autenticitatea permisului de conducere lituanian, colegii noştri au efectuat verificări suplimentare, ocazie cu care s-a constatat că documentul nu îndeplineşte condiţiile de formă şi fond ale unuia autentic, fiind fals.\n\nCu privire la cele constatate, bărbatul a declarat că în urmă cu cinci ani a descoperit în mediul on-line o persoană care i-a promis că-l ajută să-și transcrie permisul valabil deținut, în Israel, într-un permis valabil emis de autoritățile din Lituania. Acesta a mai declarat că a primit documentul acasă, prin poștă și că nu are cunoștință despre faptul că documentul în cauză este fals ori falsificat.\n\nÎn cauză, poliţiştii de frontieră efectuează cercetări sub aspectul săvârşirii infracţiunii de fals material în înscrisuri oficiale, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0592.html"
  }
}