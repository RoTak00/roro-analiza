{
  "title": "Salarii mici în construcții! Câştigul salarial mediu net din județul Vaslui este de 4.230 de lei",
  "content": "Salarii mici în construcții! Câştigul salarial mediu net din județul Vaslui este de 4.230 de lei\n\nÎn judeţul Vaslui s-a înregistrat la sfârșitul lunii mai un număr de 58.822 salariaţi. Câştigul salarial mediu brut a fost de 6907 lei (mai 2024). Peste medie s-a câştigat în servicii (7456 lei) iar sub medie s-au situat câştigurile din agricultură, silvicultură şi pescuit (5870 lei) precum și cele din industrie plus construcții (5777 lei).\n\nCâştigul salarial mediu net a fost de 4230 lei (mai 2024). Peste medie s-a câştigat în servicii (4445 lei) iar sub medie s-au situat câştigurile din agricultură, silvicultură şi pescuit (3804 lei) precum și cele din industrie plus construcţii (3794 lei).\n\nGuvernul a aprobat hotărârea pentru stabilirea salariului de bază minim brut pe ţară garantat în plată, care prevede majorarea nivelului acestuia la 3.700 lei lunar, începând cu data de 1 iulie 2024, față de 3.300 lei cât este în prezent. Valoare netă majorată a salariului minim brut pe țară este de 2.363 lei, pentru o deducere de 300 lei, majorarea pe net fiind de 284 lei.\n\nTariful orar va fi de 22,024 lei/oră pentru un program normal de lucru în medie de 168 ore/lună.\n\nÎn România beneficiază în prezent de salariul minim brut garantat în plată aproximativ 760.000 de salariați, respectiv în jur de 14% din numărul total de salariați activi. De majorarea salariului de bază minim la 3.700 de lei vor beneficia 1.871.266 de salariați.\n\nAceasta nu se aplică salariaților din agricultură și industria alimentară, pentru aceste categorii aplicându-se prevederile legale în vigoare.",
  "metadata": {
    "original_file": "Est_News_0619.html"
  }
}