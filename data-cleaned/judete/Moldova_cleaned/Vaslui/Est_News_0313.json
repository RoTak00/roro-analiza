{
  "title": "E cercetat penal pentru posesia unui autoturism furat, deși declară că e de bună-credință",
  "content": "E cercetat penal pentru posesia unui autoturism furat, deși declară că e de bună-credință\n\nPoliţiştii de frontieră din Punctul de Trecere a Frontierei Albița au descoperit la controlul de frontieră şi indisponibilizat pentru continuarea cercetărilor un autoturism care figura în bazele de date ca fiind furat din Italia.\n\nÎn data de 14 noiembrie a.c, în jurul orei 23.45, în Punctul de Trecere a Frontierei Albiţa-ITPF Iaşi, s-a prezentat pentru efectuarea formalităţilor de control, un bărbat cu cetățenie portugheză și Republica Moldova, în vârstă de 47 de ani, care transporta, cu ajutorul unei platforme, un autoturism.\n\nExistând suspiciuni cu privire la situaţia juridică a autoturismului, colegii noștri au efectuat verificări suplimentare, ocazie cu care au constatat că acesta figurează în bazele de date ca fiind furat, semnalare introdusă de autoritățile din Italia.\n\nCu privire la aspectele constatate, bărbatul a declarat că a achiziționat autovehiculul din Germania, dintr-un parc auto, achitând suma de 14.950 de euro. Acesta a mai adăugat că nu are cunoștință despre faptul că autoturismul este furat sau implicat în vreun litigiu.\n\nPoliţiştii de frontieră efectuează cercetări în cauză pentru săvârşirea infracţiunii de furt, iar autoturismul, în valoare de 120.000 de lei, a fost reținut în vederea continuării cercetărilor.",
  "metadata": {
    "original_file": "Est_News_0313.html"
  }
}