{
  "title": "O nouă rectificare a bugetului județului Vaslui! Minus fonduri la dezvoltare, bani în plus la funcționare",
  "content": "Consiliul Județean Vaslui operează rectificarea a IV-a a bugetului local. La partea de venituri, singura modificare vizează diminuarea cu suma de 4.554.000 lei a subvențiilor primite de la bugetul de stat pentru finanțarea unor programe de interes național. Aceasta diminuare este generată de rezilierea convențiilor de finanțare a două proiecte implementate la nivelul Protecției Copilului Vaslui.\n\nPe partea de cheltuieli, se propune diminuarea fondurilor cu aceeași suma de 4.554.000 lei. Printre altele, bugetul Direcției Generale de Asistență Socială și Protecția Copilului Vaslui se diminuează cu suma de 4.410.390 lei, această sumă fiind rezultanta aritmetică a majorării cheltuielilor de personal și a celor cu bunuri și servicii cu suma de 5.009.856 lei, a diminuării cheltuielilor de capital cu suma de 8.331.744 lei, dar și a recuperării unor sume plătite în anii precedenți în cuantum de 1.088.502 lei.\n\n„Modificările propuse prin proiectul de hotărâre influențează atât partea de venituri, cât și pe cea a cheltuielilor. La partea de venituri, veniturile totale se diminuează cu suma de 4.554.000 lei, secțiunea de funcționare se suplimentează cu suma de 3.116.226 lei, iar veniturile la secțiunea de dezvoltare se diminuează cu suma de 7.670.226 lei. La partea de cheltuieli, diminuarea totală este în sumă de 4.554.000 lei, din care cu 3.116.226 lei se majorează secțiunea de funcționare, în timp ce secțiunea de dezvoltare se diminuează cu 7.670.226 lei” , se arată în raportul la proiectul de hotărâre.",
  "metadata": {
    "original_file": "Est_News_0826.html"
  }
}