{
  "title": "Investiție ANL! 12 apartamente de serviciu au fost predate beneficiarilor",
  "content": "În data de 11 decembrie 2024, un număr de 12 apartamente ANL de serviciu au fost predate beneficiarilor. Investiția aparține Agenției Naționale pentru Locuințe, valoarea acesteia\n\nfiind de 6.086.635,45 lei cu TVA. Blocul ANL locuințe de serviciu are regimul de înălțime P+3E+M, este situat pe strada Ceramicii, nr. 21 din municipiul Vaslui, și are 5 apartamente cu 3 camere, 10 apartamente cu 2 camere și 5 apartamente cu 1 cameră.\n\nPrimarul Lucian Braniște a fost prezent la predarea acestor unități locative și a înmânat personal cheile către beneficiari, asigurându-i pe aceștia de întreaga disponibilitate a Primăriei municipiului Vaslui de a colabora în vederea administrării și exploatării corespunzătoare a acestui edificiu.\n\nPentru a beneficia de un apartament de serviciu, solicitanții trebuie să fie angajați ai instituțiilor publice centrale sau locale, care nu dețin/nu au deținut în proprietate, individual sau în comun (cu soții), o locuință în localitatea în care își desfășoară activitatea.\n\nPersoanele singure, necăsătorite sau care nu au în întreținere alte persoane beneficiază de apartament cu 1 cameră, iar familiile primesc apartamente cu minim 2 camere (în funcție de necesități).\n\nValoarea chiriei acestor spații este stabilită prin OUG nr. 40/1999 privind protecția chiriașilor și stabilirea chiriei pentru spațiile cu destinația de locuințe actualizată.",
  "metadata": {
    "original_file": "Est_News_0191.html"
  }
}