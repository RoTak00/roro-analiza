{
  "title": "Ziua persoanelor vârstnice, marcată printr-un spectacol folcloric",
  "content": "Ziua persoanelor vârstnice a fost marcată la Vaslui printr-un spectacol folcloric „Clipă de dor”, cu participarea unor artiști consacrați.\n\nAlexandru Brădățan, Paul Ananie, Oana Tomoioagă, Gabriel Dumitru, Andreea Hăisan, Ansamblul folcloric „Busuiocul” Bacău și Rapsodia Vasluiului au oferit un moment de autenticitate, evenimentul promovând cu adevărat tradițiile și folclorul românesc.\n\nSala de spectacole a Centrului Cultural „Dimitrie Cantemir” s-a dovedit prea mică pentru interesul manifestat de vasluieni, care au venit în număr mare, pentru a-i asculta pe soliștii îndrăgiți.\n\nFiecare moment a fost răsplătit cu aplauze, la final artiștii mulțumindu-le celor prezenți pentru aprecieri. Evenimentul a fost organizat de Consiliul Județean Vaslui, Centrul Cultural Județean Vaslui, Primăria și Consiliul Local Vaslui.",
  "metadata": {
    "original_file": "Est_News_0529.html"
  }
}