{
  "title": "Prețul unui permis de ședere fals &#8211; 2.000 de euro și un dosar penal",
  "content": "Prețul unui permis de ședere fals – 2.000 de euro și un dosar penal\n\nPoliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat cu cetățenie R. Moldova, asupra căruia s-a descoperit, la controlul de frontieră, un permis de ședere fals.\n\nÎn data de 11 septembrie a.c., în jurul orei 23.15, în Punctul de Trecere a Frontierei Albița-ITPF Iaşi, s-a prezentat pentru efectuarea formalităţilor de control pentru trecerea frontierei, un bărbat cu cetățenie R. Moldova, în vârstă de 22 de ani, pasager într-un microbuz.\n\nÎn baza profilului de risc, s-a procedat la efectuarea unui control amănunţit, ocazie cu care a fost descoperit ascuns, asupra tânărului, un permis de ședere cu însemnele autorităţilor din Polonia.\n\nAvând suspiciuni cu privire la autenticitatea permisului de ședere, colegii noştri au efectuat verificări suplimentare, ocazie cu care s-a constatat că documentul nu îndeplineşte condiţiile de formă şi fond ale unuia autentic, fiind fals.\n\nCu privire la cele constatate, tânărul a declarat că a procurat documentul în cauză în anul 2023, pe când se afla la muncă, în Germania, prin intermediul unui conațional, despre care nu mai cunoaște date, contra sumei de 2.000 de euro.\n\nÎn cauză, poliţiştii de frontieră efectuează cercetări sub aspectul săvârşirii infracţiunii de fals material în înscrisuri oficiale, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0621.html"
  }
}