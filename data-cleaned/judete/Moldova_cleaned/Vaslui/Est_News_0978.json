{
  "title": "Ziua Drapelului a fost marcată la Vaslui",
  "content": "În fața Palatului Administrativ s-au desfășurat activități dedicate Zilei Drapelului Național al României, marcată an de an pe 26 iunie.\n\nPrezent la manifestări, Ciprian-Ionuț Trifan, vicepreședintele Consiliului Județean Vaslui, consideră drapelul drept un simbol suprem al unității și identității românești, care i-a însuflețit pe români în momentele cele mai grele, de luptă, dar și de bucurie.\n\n„Data a fost aleasă în amintirea zilei când, în timpul Revoluției de la 1848, tricolorul roșu-galben-albastru a fost adoptat ca simbol al națiunii române. Conform istoriei, roșul, din drapelul românesc, simbolizează mărirea, bravura, îndrăzneala, generozitate, puterea de viață și sângele vărsat în lupte. Galbenul simbolizează forța, bogăția și puritatea, precum aurul holdelor de grâu din timpul verii. Albastrul reprezintă aerul, cel mai nobil element după foc și simbolizează blândețea, frumusețea, noblețea și buna credință. Să ne închinăm cu respect față de acest simbol al identității românești, care a dat și dă motivația cea mai înaltă soldaților în lupte, sportivilor în competiții și elevilor în olimpiadele internaționale. La mulți ani Drapelului Național! La mulți ani România!”, a transmis Ciprian-Ionuț Trifan, vicepreședintele Consiliului Județean Vaslui.\n\nManifestările au debutat cu prezentarea onorului și salutul drapelului de luptă şi a detaşamentului de onoare. Au urmat primirea drapelului, binecuvântarea și sărutarea drapelului de către oficialitățile prezente la ceremonie.\n\nPe acordurile Imnului Național, drapelul a fost înălțat pe catarg de către subofițeri ai Centrului Militar Județean Vaslui. Ceremonialul s-a încheiat cu defilarea Gărzii de Onoare.",
  "metadata": {
    "original_file": "Est_News_0978.html"
  }
}