{
  "title": "Ajutor pentru familiile din comunele Grivița și Vinderei, care suferă de pe urma inundațiilor",
  "content": "Miercuri, 18 septembrie 2024, Părintele Episcop Ignatie, alături de părinții consilieri de la Centrul Eparhial, de echipa Asociației „Filantropia Ortodoxă” Huși și de preoți din cuprinsul Protopopiatului Bârlad, a mers în comuna Grivița și în satul Docăneasa, pentru a le o feri sprijin și a fi alături de familiile afectate de inundații.\n\n„Am mers, împreună cu Părintele Episcop Ignatie, la familiile din comunele Grivița și Vinderei, care suferă cel mai mult de pe urma inundațiilor. Vom ajunge, în aceste zile, în toate localitățile afectate, pentru a fi alături de cei care au acum nevoia cea mai mare de a fi ajutați.\n\nÎn total, sunt peste 200 de familii din 12 localități ale județului Vaslui, care trăiesc acum această dramă de neimaginat. Casele lor au fost înghițite de ape, iar toată agoniseala lor, de o viață, s-a dus o dată cu ele. Printre cei mai afectați sunt locuitorii din zona Protopopiatului Bârlad.\n\nÎi sprijinim cu materiale de construcție (parchet, adeziv, gresie, var lavabil), cu electrocasnice mari, paturi, canapele, precum și cu alte obiecte de mobilier, lenjerii de pat, pături, haine, obiecte de uz casnic, produse de igienă, alimente și ajutoare financiare. Până în acest moment au fost oferite ajutoare materiale în valoare de peste 100.000 de lei, precum și numeroase ajutoare financiare directe”, a precizat părintele consilier eparhial Vladimir Beregoi, președintele Asociației „Filantropia Ortodoxă” Huși.",
  "metadata": {
    "original_file": "Est_News_0576.html"
  }
}