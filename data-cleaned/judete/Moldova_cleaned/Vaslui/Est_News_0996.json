{
  "title": "Bani europeni pentru achiziția de utilaje agricole! Cererile se depun începând cu 25 iunie 2024",
  "content": "Bani europeni pentru achiziția de utilaje agricole! Cererile se depun începând cu 25 iunie 2024\n\nAgenția pentru Finanțarea Investițiilor Rurale (AFIR) va lansa de marți, 25 iunie, sesiunea de depunere a cererilor pentru achiziția de utilaje agricole cu bani europeni. Este vorba despre achiziții simple de utilaje agricole, prin submăsura 4.1 „Investiţii în exploataţii agricole” din cadrul Programului Național de Dezvoltare Rurală. Alocarea financiară, stabilită pentru această sesiune, este de 310.515.188 euro.\n\n„Solicitanții de finanțare pot depune cererile de finanțare începând cu data de 25 iunie 2024, ora 09:00, prin intermediul paginii oficiale de internet a Agenției. Data limită până la care se primesc cererile de finanțare este 24 septembrie 2024, ora 16:00” , precizează reprezentanții AFIR.\n\nÎn ultimii ani, parcul de tractoare și mașini agricole din județul Vaslui s-a modernizat într-un ritm accelerat. Cu ajutorul fondurilor europene sau din resurse proprii, fermierii vasluieni au achiziționat tehnologie modernă, făcând astfel uitat vestitul tractor din epoca comunistă C-65. Exploatațiile agricole și fermierii individuali dispun de 4.218 tractoare, 558 combine, 1.862 semănători, 670 mașini combatere etc.\n\nAgricultura judeţului Vaslui dispune de o suprafaţă agricolă totală de 401.411 hectare (ha), din care 357.603 ha în mediul privat şi 43.808 ha în sectorul de stat.\n\nDin suprafaţa agricolă totală de 401.411 ha, 292.258 ha sunt ocupate cu teren arabil (73%), 94.635 ha cu păşuni şi fâneţe (23%), 11.786 ha cu viţă-de-vie (3%) şi 2.732 ha cu livezi şi arbuşti fructiferi (1%).\n\nDin suprafața totală de 292.258 ha teren arabil, 167.963 ha sunt utilizate de exploatațiile agricole comerciale și 124.295 ha de producătorii individuali.",
  "metadata": {
    "original_file": "Est_News_0996.html"
  }
}