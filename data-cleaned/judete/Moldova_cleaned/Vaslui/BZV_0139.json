{
  "title": "Consfătuirea anuală a directorilor din unitățile de învățământ preuniversitar din județul Vaslui - FOTO",
  "content": "Organizată de Inspectoratul Școlar Județean Vaslui, întâlnirea de lucru a fost coordonată de echipa managerială, reprezentată de inspectorul școlar general, profesor Ana-Cristiana Botan, care a prezentat o analiză a învățământului vasluian din ultimul an, cu rezultatele obținute la cele două examene naționale: evaluare și bacalaureat.\n\nTotodată, au fost prezenți reprezentanți ai autorităților publice și ai instituțiilor partenere: Ciprian-Ionuț Trifan, președintele Consiliului Județean Vaslui, subprefecții Mircea Gologan și Dorin Apostu, reprezentanți ai Inspectoratului de Poliție Județean Vaslui, ai Inspectoratului Județean pentru Situații de Urgență și ai Inspectoratului de Jandarmi Județean Vaslui.\n\n„Ne dorim să avem un parteneriat durabil cu Inspectoratul Școlar Județean Vaslui, cu toate unitățile de învățământ și cu Palatul Copiilor Vaslui, din dorința de a fi mai aproape de elevii județului Vaslui. Veți vedea în acest mandat, dar și în bugetul anului viitor că vom accelera acest parteneriat, fiindcă ne dorim să fim prezenți alături de copii, pentru a pune umărul în educația lor. De altfel așa cum faceți și dumneavoastră și vă mulțumim pentru acest lucru. Încercăm să creionăm o societate pe viitor axată pe o educație de calitate. Vă urez succes în tot ceea ce faceți pentru învățământul vasluian”, a declarat Ciprian-Ionuț Trifan, președintele Consiliului Județean Vaslui.",
  "metadata": {
    "original_file": "BZV_0139.html"
  }
}