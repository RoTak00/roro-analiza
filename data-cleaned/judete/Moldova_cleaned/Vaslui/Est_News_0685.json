{
  "title": "Autoturism radiat din circulație, descoperit în trafic",
  "content": "Poliţiştii de frontieră din cadrul Punctului de Trecere a Frontirei Albiţa efectuează cercetări cu privire la un bărbat cu cetăţenie română și Republica Moldova care a fost depistat, în trafic, conducând un autoturism neîmatriculat.\n\nÎn ziua de 27 august a.c, în jurul orei 01.00, în Punctul de Trecere a Frontierei Albiţa – I.T.P.F. Iaşi, s-a prezentat pentru efectuarea formalităţilor de control, pentru a ieşi din ţară, un bărbat cu cetățenie română și Republica Moldova, în vârstă de 48 de ani, conducând un autoturism, cu număr de înmatriculare specific Franței.\n\nLa controlul de frontieră, existând suspiciuni cu privire la starea de înmatriculare a autoturismului în cauză, colegii noştri au procedat la efectuarea de verificări suplimentare, în urma cărora au constatat că acesta a fost radiat din circulaţie, iar în prezent nu figurează a fi înmatriculat de către autoritățile din Franța sau ale unui alt stat.\n\nÎn cauză, poliţiştii de frontieră efectuează cercetări sub aspectul săvârşirii infracţiunilor de conducerea pe drumurile publice a unui vehicul neînmatriculat și punerea în circulaţie sau conducerea pe drumurile publice a unui vehicul cu număr fals de înmatriculare, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0685.html"
  }
}