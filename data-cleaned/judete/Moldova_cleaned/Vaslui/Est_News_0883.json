{
  "title": "Deciziile de recalculare a pensiilor vor ajunge la pensionari în perioada 16-31 august",
  "content": "Specialiștii din cadrul caselor județene de pensii au început deja listarea deciziilor de pensionare. Prin urmare, în luna septembrie pensia recalculată ajunge la beneficiari în baza principiilor noii legi a pensiilor. Conducerea Ministerului Muncii a precizat pentru media naționale că decizia de recalculare este „un formular cât mai simplu realizat de cei de la Casa Naţională de Pensii, pentru ca fiecare pensionar să poată verifica uşor aceste date”.\n\nGuvernul României a aprobat ca Poșta Română să fie instituția care să ofere servicii integrate de pregătire și expediere a plicurilor care conțin deciziile privind recalcularea pensiilor din sistemul public.\n\nAstfel, deciziile de recalculare a pensiilor după noile principii: contributivitate, stabilitate în muncă, solidaritate și sustenabilitate vor ajunge în termenul asumat la beneficiari. Nicio pensie nu va scădea, dar la nivel național vor fi peste un milion de români care vor rămâne cu aceiași bani.\n\nPensionarii vasluieni primesc din acest an pensiile indexate cu un procent de 13,8% . Majorarea a intrat în vigoare de la data de 1 ianuarie 2024 și urmează a doua majorare ca urmare a recalculării.\n\nÎn județul Vaslui sunt înregistrați 80.451 de pensionari de asigurări sociale de stat. Pensionarii vasluieni încasează o pensie medie de 1.629 lei, printre cele mai mici valori la nivel național.",
  "metadata": {
    "original_file": "Est_News_0883.html"
  }
}