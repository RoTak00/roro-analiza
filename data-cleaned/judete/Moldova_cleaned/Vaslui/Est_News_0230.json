{
  "title": "Dezbatere dedicată Zilei Mondiale de Luptă Împotriva HIV-SIDA",
  "content": "A devenit o tradiție ca la începutul lunii decembrie, Asociația „Iris” Vaslui să organizeze o dezbatere cu scopul marcării Zilei Mondiale de Luptă Împotriva HIV-SIDA.\n\nȘi în acest an, participanții la masa rotundă au vorbit despre necesitatea prevenției HIV-SIDA, fiind aduse în discuție și problemele persoanelor seropozitive, legate de incluziunea socială și asigurarea tratamentului.\n\nDin fericire, la nivelul județului Vaslui nu au existat discontinuități terapeutice, fiind asigurate sumele necesare în administrarea tratamentului pentru toate cele 138 de persoane diagnosticate cu infecția HIV înregistrate în județ.\n\nConsiliul Județean Vaslui a avut încheiate mai multe parteneriate cu Asociația „Iris” Vaslui, fiind derulate campanii de informare și educare a populației cu privire la infecția HIV, activitățile fiind organizate în special în rândul elevilor.",
  "metadata": {
    "original_file": "Est_News_0230.html"
  }
}