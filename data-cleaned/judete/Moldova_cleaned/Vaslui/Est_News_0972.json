{
  "title": "Cărți de muncă abandonate! Inspecția Muncii Vaslui are în arhivă 7.483 de carnete de muncă",
  "content": "Cărți de muncă abandonate! Inspecția Muncii Vaslui are în arhivă 7.483 de carnete de muncă\n\nPeste 7.000 de vasluieni nu și-au ridicat cărțile de muncă nici până la această dată. Titularii trebuie să știe că vechimea în muncă stabilită până la data de 31 decembrie 2010 se probează cu carnetul de muncă. Dacă o parte din titulari nu își preiau cărțile de muncă pentru că sunt plecați în străinătate, alte persoane consideră că documentele sunt mai în siguranță la ITM Vaslui.\n\nLa data de 31 decembrie 2023, în arhivele Inspectoratului Teritorial de Muncă (ITM) Vaslui exista un număr de 7.483 de carnete de muncă neridicate de titulari. Situația pe punctele de lucru este următoarea: Vaslui – 4411 carnete de muncă; Bârlad – 1796 carnete de muncă; Husi – 1276 carnete de muncă.\n\nConform legislației în vigoare, cărțile de muncă trebuiau ridicate de la Inspecția Muncii până la data de 30 iunie 2011. Potrivit art. 279, alin.1 din Codul Muncii, vechimea în muncă stabilită până la data de 31 decembrie 2010 se probează cu carnetul de muncă.\n\nConform prevederilor art. 298 alin 3 din Legea 53/2003 cu modificarile si completările ulterioare, la data de 1 ianuarie 2011 a fost abrogat Decretul 92/1976 privind carnetul de muncă.\n\nDe asemenea, prin Ordinul nr. 1083/2011 a fost aprobată procedura de lucru privind eliberarea carnetelor de muncă salariaţilor angajatorilor pentru care inspectoratele teritoriale de muncă păstrau şi completau, respectiv certificau legalitatea înregistrărilor efectuate în carnetele de muncă.\n\n„Având în vedere numărul mare de carnete de muncă aflate în gestiunea ITM Vaslui şi neridicate de foştii salariaţi ai agenţilor economici din judeţul Vaslui, reprezentanții instituției îi roagă pe titularii sau, după caz, împuterniciţii acestora să se prezinte la sediul ITM Vaslui şi la punctele de lucru ale inspectoratului din municipiile Bârlad şi Huşi, potrivit apartenenţei teritoriale, în vederea ridicării carnetelor de muncă” , au precizat reprezentanții ITM Vaslui.",
  "metadata": {
    "original_file": "Est_News_0972.html"
  }
}