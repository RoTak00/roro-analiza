{
  "title": "Autoturism furat din Italia, descoperit și indisponibilizat la frontieră",
  "content": "Poliţiştii de frontieră din cadrul Punctului de Trecere a Frontierei Albița au descoperit la controlul de frontieră şi indisponibilizat, pentru continuarea cercetărilor, un autoturism care figura în bazele de date ca fiind furat din Italia.\n\nÎn data de 07 iulie a.c., în jurul orei 19.00, în Punctul de Trecere a Frontierei Albița – ITPF Iași, s-a prezentat pentru efectuarea formalităților de control pentru trecerea frontierei, un cetăţean român, în vârstă de 28 de ani, care conducea un autoturism marca Mercedes, care avea aplicate plăcuțe cu numere de înmatriculare specifice R. Moldova.\n\nLa controlul de frontieră, existând suspiciuni cu privire la situaţia juridică a mijlocului de transport, colegii noștri au efectuat verificări suplimentare, ocazie cu care au constatat că acesta figurează în bazele de date ca fiind furat, semnalare introdusă de autoritățile din Italia.\n\nPoliţiştii de frontieră efectuează cercetări în cauză pentru săvârşirea infracţiunii de furt , iar autoturismul, în valoare de 35.000 de lei , a fost indisponibilizat în vederea continuării cercetărilor.",
  "metadata": {
    "original_file": "Est_News_0921.html"
  }
}