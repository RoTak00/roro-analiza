{
  "title": "Arhiepiscopia Sibiului și Arhiepiscopia Tomisului, în sprijinul persoanelor afectate de inundații din Protopopiatul Bârlad",
  "content": "Familiile afectate de inundații, din localitățile componente ale Parohiilor Zorleni, Epureni, Grivița și Docăneasa, au primit zilele acestea mai multe ajutoare, oferite de credincioși din Arhiepiscopia Sibiului și Arhiepiscopia Tomisului.\n\nLa inițiativa Înaltpreasfințitului Părinte Laurențiu, Arhiepiscopul Sibiului și Mitropolitul Ardealului, cele 5 protopopiate ale Arhiepiscopiei au venit în sprijinul persoanelor afectate de inundații din județul Vaslui. Astfel, luni, 23 septembrie 2024, 73 de familii au primit ajutoare constând în: cizme, lopeți, roabe, mături, găleți, saci menajeri, prosoape de bucătărie, mopuri și detergenți. Toate produsele de curățenie și igienizat au fost oferite, prin intermediul Protopopiatelor: Făgăraș, Rupea, Avrig, Agnita și Săliște.\n\nȘi la finalul săptămânii trecute, la inițiativa Înaltpreasfințitului Părinte Teodosie, Arhiepiscopul Tomisului, preoții slujitori ai Catedralei Arhiepiscopale din Constanța, împreună cu membrii Asociației Studenților Creștini Ortodocși (ASCOR) filiala Constanța și elevi ai Seminarului Teologic Ortodox „Sf. Cuv. Dionisie Exiguul” din Constanța, au vizitat, însoțiți de preoți din cadrul Protopopiatului Bârlad, 50 de familii din localitățile cele mai afectate din cuprinsul Protopopiatului Bârlad, cărora le-au oferit pachete cu produse alimentare și de igienă, pilote, perne și pături, donate de credincioși din județul Constanța.",
  "metadata": {
    "original_file": "Est_News_0567.html"
  }
}