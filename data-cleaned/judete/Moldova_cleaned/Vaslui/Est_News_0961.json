{
  "title": "Contrabandist căutat internațional de autorități de o lună, descoperit și reținut în P.T.F. Albița",
  "content": "Poliţiştii de frontieră din Punctul de Trecere a Frontierei Albiţa au depistat şi reţinut un bărbat cu cetăţenie Republica Moldova, căutat de autorităţile din Italia, care este cercetat pentru săvârşirea infracţiunii de aderare la grup infracțional specializat în contrabanda cu țigări pe teritoriul acestui stat.\n\nÎn ziua de 27 iunie a.c, în jurul orei 18.10, în Punctul de Trecere a Frontierei Albiţa-I.T.P.F. Iaşi, s-a prezentat la controlul de frontieră pentru a intra în țară, pasager într-un mijloc de transport, un bărbat din Republica Moldova, în vârstă de 37 de ani.\n\nCu această ocazie, colegii noştri au constatat că pe numele bărbatului figura o alertă de punere în aplicare a unui mandat de arestare şi predare sau extrădare emis de autorităţile din Italia, la data de 16.05.2024, acesta fiind cercetat pentru săvârşirea infracţiunii de aderare la grup infracțional specializat în contrabanda cu țigări pe teritoriul acestui stat.\n\nPersoana în cauză a fost predată unei echipe operative din cadrul Serviciului de Investigaţii Criminale al Inspectoratului Județean de Poliție Vaslui în vederea luării măsurilor legale ce se impun.",
  "metadata": {
    "original_file": "Est_News_0961.html"
  }
}