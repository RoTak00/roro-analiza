{
  "title": "Manifestare comemorativă în municipiul Vaslui, dedicată marelui voievod Ștefan cel Mare",
  "content": "Astăzi, începând cu ora 10.00, la Statuia Domnului Ștefan cel Mare din Centrul Civic al municipiului Vaslui, s-a desfășurat o manifestare comemorativă, dedicată marelui voievod moldovean. Această activitate a fost organizată de către Muzeul Județean „Ștefan cel Mare” Vaslui, instituție aflată sub egida Consiliului Județean Vaslui.\n\nAstfel, cu ocazia înplinirii a 520 de ani de la trecerea din istorie în veșnicie a conducătorului care a ținut în mâini frâiele Moldovei pentru 47 de ani, i s-a adus acestei importante personalități un prinos de recunoștință din partea vasluienilor.\n\nÎn deschiderea evenimentului a avut loc o slujbă religioasă de pomenire a sfântului voievod, susținută de preot Cătălin Ungureanu. Apoi, au fost depuse mai multe coroane și flori la statuia din Centrul Civic, în semn de prețuire pentru cel care a marcat în mod deosebit destinele neamului românesc.\n\nLa eveniment au fost prezente și autoritățile publice locale: ec. Ciprian-Ionuț Trifan, președinte al Consiliului Județean Vaslui; ec. Dorin-Neculai Apostu, subprefect în cadrul Instituției Prefectului județului Vaslui; prof. Cătălin-Emil Mândru, viceprimar al Primăriei municipiului Vaslui. De asemenea, au fost prezenți și reprezentanți ai Ligii Culturale a Românilor de Pretutindeni.",
  "metadata": {
    "original_file": "Est_News_0948.html"
  }
}