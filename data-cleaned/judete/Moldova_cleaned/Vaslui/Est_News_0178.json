{
  "title": "Premiul de Excelență pentru Consiliul Județean Vaslui în cadrul Galei Turismului Descoperă Nord-Est",
  "content": "Consiliul Județean Vaslui a primit Trofeul de Excelență în cadrul Galei Turismului Descoperă Nord-Est pentru dezvoltarea de produse și destinații turistice în județul Vaslui, cum ar fi Ruta Bisericile din Lemn sau Ansamblul Monumental Podul Înalt de la Băcăoani, recent reabilitat și dezvoltat cu fonduri transfrontaliere.\n\nTrofee de Excelență pentru promovarea de produse turistice în județul Vaslui au mai primit Pensiunea Curtea Domnească, Cămara Niculinei, Zmeurișul Coasta Neagului și Casa-Muzeu „Colțișorul meu de altădată” de la Bălteni.\n\nEvenimentul a cuprins și conferința „Dimensiunea europeană și națională a turismului-perspective de viitor pentru turismul regional”, o sesiune de cunoaștere și networking între operatorii din turism din România și din Republica Moldova, o expoziție gastronomică și de promovare a destinațiilor regiunii, precum și un panel de prezentări privind oportunitățile de parteneriate, dezvoltare a resurselor umane și finanțare.\n\nGala Turismului Descoperă Nord-Est, ajunsă la cea de a IX-a ediție, a fost organizată la Bacău de Agenția pentru Dezvoltare Regională Nord-Est, prin Centrul Europe Direct Nord-Est și Centrul Regional de Studii Nord-Est, în colaborare cu partenerul principal, Consiliul Județean Bacău, și alți parteneri din România, Republica Moldova și Muntenegru.",
  "metadata": {
    "original_file": "Est_News_0178.html"
  }
}