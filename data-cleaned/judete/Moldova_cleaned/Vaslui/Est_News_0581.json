{
  "title": "Izolați din cauza ploilor torențiale! Circulația trenurilor prin comuna Vinderei a fost întreruptă",
  "content": "La solicitarea primarului din comuna Vinderei, Consiliul Județean (CJ) Vaslui va modifica temporar, până la refacerea infrastructurii feroviare, programul de transport public judeţean de persoane prin curse regulate aferent traseului Bârlad-Brădești.\n\nConform solicitării, ploile torențiale care au afectat comuna Vinderei în ultima perioadă au condus au condus la formarea viiturii ce a afectat grav infrastructura feroviară, producând daune semnificative care au dus la întreruperea circulației trenurilor.\n\nAstfel, 22 de copii navetiști care călătoreau zilnic cu trenul au rămas fără mijloc de transport, deci fără posibilitatea de a ajunge la școală. Din cauza prăbușirii terasamentului și suspendării traficului feroviar, acești elevi, provenind din satele comunei Vinderei, se confruntă cu dificultăți majore în continuarea cursurilor.\n\nPe lângă cei 22 de copii navetiști există și un număr 50 de salariați care fac naveta zilnic cu trenul între localitatea de domiciliu și municipiul Bârlad.\n\n„Având în vedere situația critică în care se află locuitorii comunei Vinderei, cauzată de întreruperea traficului feroviar, este necesară suplimentarea pe perioadă determinată, până la refacerea infrastructurii feroviare, cu o cursă, precum și modificarea orei de plecare pentru cursa 1” , se arată în raportul la proiectul de hotărâre care va fi dezbătut în ședința extraordinară a Consiliului Județean Vaslui.",
  "metadata": {
    "original_file": "Est_News_0581.html"
  }
}