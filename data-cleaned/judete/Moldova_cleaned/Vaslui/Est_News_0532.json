{
  "title": "Numărul turiștilor cazați în județul Vaslui este în creștere",
  "content": "Numărul turiştilor cazaţi, (sosirile) în judeţul Vaslui, în luna iunie 2024, a fost de 4.499, înregistrându-se 6.558 de înnoptări. Potrivit datelor Direcției Județene de Statistică Vaslui, în luna iunie 2023 se înregistrau următoarele valori: 3.818 de sosiri şi un număr de 5.206 de înnoptări. Conform acelorași date statistice, indicele de utilizare netă a locurilor de cazare a fost de 28% în iunie 2024 şi 20,9% în iunie 2023.\n\nJudețul Vaslui a semnat contractul de servicii cu SC Synesis Partners SRL. prin care prestatorul s-a obligat să elaboreze strategia culturală și turistică a județului pentru orizontul de timp 2022-2028.\n\nStrategia își propune să reactualizeze și să stabilească viitoarele direcții de dezvoltare în aceste domenii, în funcție de resursele și de potențialul local, formularea obiectivelor pe termen mediu și promovarea proiectelor care asigură premisele atingerii acestor obiective etc.\n\nStrategia culturală și turistică a județului Vaslui aduce valoare adăugată prin stabilirea unui set de măsuri pe termen mediu și prin asumarea unor priorități capabile să îmbunătățească și să sporească oferta culturală a județului, precum și să lărgească aria de adresabilitate a acestei oferte către un număr cât mai mare de cetățeni.\n\nObiectivul general constă în consolidarea capacității administrative a județului Vaslui, prin dezvoltarea capacității de planificare strategică în domeniul culturii și turismului. Acest demers contribuie la identificarea percepțiilor și a opiniilor referitoare la sectorul cultural și sectorul turistic județean.",
  "metadata": {
    "original_file": "Est_News_0532.html"
  }
}