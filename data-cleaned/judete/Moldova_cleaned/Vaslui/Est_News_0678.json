{
  "title": "A încercat să eludeze controlul de frontieră, ascuns în toaleta unui autocar, dar s-a ales cu dosar penal",
  "content": "A încercat să eludeze controlul de frontieră, ascuns în toaleta unui autocar, dar s-a ales cu dosar penal\n\nPoliţiştii de frontieră din cadrul Punctului de Trecere a Frontierei Albița au depistat un bărbat cu cetăţenie Republica Moldova care a incercat să intre ilegal în România prin eludarea controlului de frontieră, ascuns în toaleta unui autocar, cu intenţia de a ajunge într-un stat din vestul Europei, pentru a-şi căuta un loc de muncă. Bărbatul s-a ales cu dosar penal.\n\nÎn data de 29 august a.c., în jurul orei 13.20, în Punctul de Trecere a Frontierei Albiţa – I.T.P.F. Iași, s-a prezentat pentru efectuarea formalităţilor de control necesare trecerii frontierei, pentru a intra în țară, un bărbat cu cetățenie română și Republica Moldova, care conducea un autocar.\n\nÎn timpul controlului efectuat asupra mijlocului de transport și persoanelor, în toaleta autocarului a fost descoperită ascunsă o persoană de sex masculin.\n\nPersoana a fost condusă în incinta Punctului de Trecere a Frontierei Albița în vederea identificării și clarificării situației.\n\nÎn urma verificărilor efectuate, polițiștii de frontieră au stabilit că bărbatul este cetățean din Republica Moldova, în vârstă de 42 de ani și că s-a ascuns în toaleta autocarului cu intenția de a intra ilegal în România, prin eludarea controlului de frontieră, cu scopul de a ajunge într-un stat din vestul Europei pentru a-și găsi un loc de muncă.\n\nÎn cauză, polițiștii de frontieră efectuează cercetări sub aspectul săvârșirii infracțiunii de trecere frauduloasă a frontierei de stat.\n\nÎn baza Acordului de Readmisie, bărbatul a fost predat autorităţilor de frontieră din Republica Moldova în vederea continuării cercetărilor.",
  "metadata": {
    "original_file": "Est_News_0678.html"
  }
}