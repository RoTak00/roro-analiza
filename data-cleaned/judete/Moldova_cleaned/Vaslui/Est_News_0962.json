{
  "title": "Selecționata României de handbal-tineret a câștigat Trofeul Carpați",
  "content": "Selecționata națională de tineret a României a câștigat finala cu Polonia, scor 34-29, din cadrul Trofeului Carpați desfășurat la Vaslui. După o primă repriză modestă a tricolorilor, handbaliștii români au revenit reușind o a doua repriză perfectă și obținând o victorie clară. Partida s-a disputat într-o sală aproape plină, cu suporteri vasluieni entuziaști, care i-au susținut pe handbaliștii români până la fluierul final.\n\nTrofeul Carpați – Niro s-a bucurat de prezența a trei selecționate de tineret. În afară de România și Polonia, la acest turneu organizat la Vaslui a mai fost prezentă Bosnia-Herțegovina.\n\n„La Vaslui am găsit ospitalitate foarte, foarte bună. Oamenii de aici, autoritățile locale, CSM Vaslui, s-au implicat foarte mult și au sprijinit cu tot ce au putut activitatea și desfășurarea acestui turneu. Ne-am simțit foarte bine, băieții s-au simțit foarte bine, echipele oaspete s-au simțit foarte bine. Sper să reușim să mai organizăm împreună astfel de evenimente”, a spus Constantin Din, președintele Federației Române de Handbal.\n\nRomânia va participa în perioada 10-21 iulie la Campionatul European de tinere, unde obiectivul neoficial este o clasare în primele opt echipe. Succesul din cadrul turneului de la Vaslui le va permite acum tricolorilor să spere la o clasare cât mai bună la Campionatul European de handbal – tineret, competiție care se va desfășura în Slovenia. Naționala României va evolua în grupa D, alături de Ungaria, Norvegia și Cehia.\n\nÎn afară de echipa gazdă și Polonia, la Trofeul Carpați a mai participat și selecționata Bosniei-Herțegovina, care s-a clasat pe locul 3.",
  "metadata": {
    "original_file": "Est_News_0962.html"
  }
}