{
  "title": "ÎPS Casian, în mijlocul copiilor şi tinerilor la Aşezământul de la Lacu Sărat (FOTO)",
  "content": "În prezenţa Înaltpreasfinţitului Părinte Casian, Arhiepiscopul al Dunării de Jos, 60 de copii din parohiile brăilene „Naşterea Domnului”, „Sf. Arhangheli”, „Sf. Apostoli”, „Sf. Ioan Botezătorul”, „Sf. Ilie”, „Sf. Împăraţi”, „Sf. Trei Ierarhi”, „Sf. Parascheva”, „Sf. Spiridon”- Vechi şi „Sf. Dumitru” - Brăiliţa au participat miercuri, 02 august 2023, la Aşezământul social-filantropic „Sf. M. Mc. Pantelimon” - Lacu Sărat, judeţul Brăila, la o serie de activităţi educative şi recreative organizate special în această vară pentru copii şi tineri. \n\n Copiii veniţi împreună cu cadre didactice voluntare şi preoţii de la cele zece parohii, au avut bucuria de a se întâlni cu Înaltpreasfinţitul Părinte Casian, care le-a fost gazdă, ghid şi îndrumător pentru câteva ore în spaţiul natural şi primitor al aşezământului de la malul cunoscutului lac din apropierea municipiului Brăila. \n\n În deschiderea programului, împreună cu ierarhul locului, toţi copiii participanţi s-au rugat în Capela „Sf. Pantelimon” din cadrul acestei instituţii socio-medicale. \n\n În continuare, plini de energie, entuziasm şi bucurie, copiii au fost implicaţi într-o serie de activităţi sportive, jocuri recreative şi diverse concursuri tematice, permanent fiind vegheaţi şi îndrumaţi cu dragoste părintească de chiriarhul Dunării de Jos. \n\n După masa oferită în foişorul din cadrul Aşezământului, copiii au continuat să se joace şi să se bucure de clipele frumoase petrecute împreună în această zi de vară la Aşezământul eparhial. \n\n Aceste activităţi se înscriu în programul eparhial de vară „Vacanţa din pridvorul Bisericii”, dedicat tinerilor şi copiilor din judeţele Galaţi şi Brăila, transmite Arhiepiscopia Dunării de Jos. FOTO, mai jos! ↓",
  "metadata": {
    "original_file": "Monitorul_De_Galati_0591.html"
  }
}