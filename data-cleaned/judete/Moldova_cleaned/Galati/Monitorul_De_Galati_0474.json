{
  "title": "Autoritățile bulgare interzic trecerea autocamioanelor pe Podul Prieteniei de la Giurgiu",
  "content": "Având în vedere faptul că oficialitățile de la Sofia interzic trecerea autocamioanelor pe Podul Prieteniei de la Giurgiu din cauza condițiilor de iarnă severă din țara vecină, CNAIR face un apel la conducătorii de autocamioane să manifeste înțelegere și respect față de restricțiile impuse de partea bulgară până când aceasta va permite din nou reluarea circulației fără restricții. \n\n \n\n Această măsură are drept scop evitarea unor timpi de așteptare inutili, dar și a blocajelor pe partea română în zona frontierei dintre România și Bulgaria. De asemenea, CNAIR îi sfătuiește pe șoferii de autocamioane care se îndreaptă spre frontiera cu Bulgaria de la Giurgiu să oprească pe traseu în zone sigure, pâna se va debloca situația. \n\n \n\n \"Recomandăm utilizarea altor puncte de trecere a frontierei cu Bulgaria. Facem apel la conducătorii auto să circule prudent, să adapteze viteza la condițiile din trafic, să plece la drum doar dacă au autovehiculele echipate corespunzător pentru condiții de iarnă și să se informeze în prealabil cu privire la condițiile de trafic din zonele tranzitate\", transmite CNAIR SA.",
  "metadata": {
    "original_file": "Monitorul_De_Galati_0474.html"
  }
}