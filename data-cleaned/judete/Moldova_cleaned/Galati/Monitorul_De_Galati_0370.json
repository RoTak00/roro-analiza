{
  "title": "Trafic de persoane! Tânăr căutat de autorităţile din Austria, prins la Oancea",
  "content": "Poliţiştii de frontieră, din Punctul de Trecere a Frontierei Oancea, au depistat şi reţinut un bărbat, cu cetăţenie din Republica Moldova, căutat de autorităţile din Austria, pentru implicare în trafic de persoane. \"În data de 21 martie a.c., în jurul orei 13.00, în Punctul de Trecere a Frontierei Oancea - I.T.P.F. Iaşi, s-a prezentat pentru efectuarea formalităţilor de control, necesare trecerii frontierei, pe sensul de intrare, un bărbat, cetăţean al Republici Moldova, pasager într-un microbuz, în vârstă de 22 de ani. La controlul de frontieră, colegii noştri au constatat că pe numele acestuia există o alertă europeană, emisă recent, de punere în aplicare a unui mandat de arestare, gestionată de către autorităţile din Austria, bărbatul fiind căutat pentru implicare în trafic de persoane. Persoana în cauză a fost predată unei echipe operative din cadrul Serviciului de Investigaţii Criminale al Inspectoratului Judeţean de Poliţie Galaţi în vederea luării măsurilor legale ce se impun\", potrivit I.T.P.F. Iaşi.",
  "metadata": {
    "original_file": "Monitorul_De_Galati_0370.html"
  }
}