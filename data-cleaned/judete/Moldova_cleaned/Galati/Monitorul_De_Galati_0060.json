{
  "title": "Bătută până la moarte! Sfârşit tragic pentru o femeie din municipiul Tulcea",
  "content": "Bărbat cercetat pentru omor calificat şi tâlhărie calificată. La data de 22 noiembrie 2024, poliţiştii din cadrul Inspectoratului de Poliţie Judeţean Tulcea au fost sesizaţi cu privire la faptul că, într-un imobil, de pe strada Babadag, din municipiul Tulcea a fost găsită o femeie inconştientă. La faţa locului s-a deplasat un echipaj al Serviciului de Ambulanţă Tulcea, care a constatat decesul acesteia. \n\n În baza informaţiilor obţinute şi a activităţilor desfăşurate de poliţişti, sub coordonarea Parchetului de pe lângă Tribunalul Tulcea, s-a constatat faptul că un bărbat, de 35 de ani, din judeţul Buzău, ar fi pătruns în apartamentul în care se afla femeia, agresând-o fizic, iar, ulterior i-ar fi sustras bijuteriile purtate, urmare a actelor de violenţă exercitate survenind şi decesul femeii. \n\n În cauză, a fost întocmit dosar penal sub aspectul săvârşirii infracţiunilor de omor calificat şi tâlhărie calificată. Duminică, 24 noiembrie 2024, în baza probatoriului administrat până în prezent, procurorul din cadrul Parchetului de pe lângă Tribunalul Tulcea a dispus asupra bărbatului măsura reţinerii, pentru 24 de ore, iar tot în cursul zilei de duminică, acesta urma să fie prezentat instanţei de judecată pentru a dispune o măsură preventivă, potrivit IPJ Tulcea.",
  "metadata": {
    "original_file": "Monitorul_De_Galati_0060.html"
  }
}