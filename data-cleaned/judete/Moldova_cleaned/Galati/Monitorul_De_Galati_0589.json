{
  "title": "Şofer moldovean prins în ilegalitate la Oancea",
  "content": "Ansamblu auto condus de un bărbat care nu avea acest drept! Poliţiştii de frontieră din cadrul Punctului de Trecere a Frontierei Oancea efectuează cercetări cu privire la un bărbat din Republica Moldova, care a fost depistat conducând un ansamblu auto, deşi avea dreptul de a conduce suspendat. \" În data de 14 august a.c., în jurul orei 12.50, în Punctul de Trecere a Frontierei Oancea - I.T.P.F. Iaşi, s-a prezentat pentru efectuarea formalităţilor de control necesare trecerii frontierei, pentru a ieşi din ţară, un bărbat din Republica Moldova, în vârstă de 59 de ani, care conducea un ansamblu rutier format dintr-un camion şi o remorcă. La controlul de frontieră, în momentul în care i-a fost solicitat permisul de conducere, persoana a afirmat că nu îl are asupra sa, fapt pentru care colegii noştri au efectuat verificări specifice în urma cărora au constatat că bărbatul are dreptul de a conduce vehicule suspendat \", potrivit I.T.P.F. Iaşi. În cauză se efectuează cercetări sub aspectul săvârşirii infracţiunii de conducerea pe drumurile publice a unui vehicul de către o persoană al cărei permis i-a fost retras sau anulat ori căreia exercitarea dreptului de a conduce i-a fost suspendată, la finalizare urmând a fi dispuse măsurile legale care se impun.",
  "metadata": {
    "original_file": "Monitorul_De_Galati_0589.html"
  }
}