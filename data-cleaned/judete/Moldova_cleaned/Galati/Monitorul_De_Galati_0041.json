{
  "title": "Oancea, Galaţi: A încercat trecerea frontierei cu o poliţă RCA falsă",
  "content": "Poliţiştii de frontieră din cadrul Punctului de Trecere a Frontierei Oancea efectuează cercetări în privinţa unui bărbat, cetăţean român, care a prezentat pentru autoturismul condus, la trecerea frontierei de stat, o poliţă de asigurare auto, care s-a dovedit a fi falsă.\n\n\" În data de 08 decembrie a.c., în jurul orei 01.00, în Punctul de Trecere a Frontierei Oancea - ITPF Iaşi, s-a prezentat pentru efectuarea formalităţilor de control pe sensul de ieşire din ţară, la volanul unui autoturism înmatriculat Lituania, un cetăţean român, în vârstă de 38 de ani. La controlul de frontieră, şoferul a prezentat la control documentele printre care şi o poliţă de asigurare obligatorie pentru autoturismul cu care se deplasa, cu caracteristicile uneia eliberată de companiile de profil din Lituania. În urma inspecţiei amănunţite a documentului şi a verificărilor efectuate în bazele de date specifice, colegii noştri au constatat că autoturismul nu figurează ca fiind asigurat şi că documentul reprezintă un înscris fals \", potrivit ITPF Iaşi.\n\nÎn cauză se efectuează cercetări sub aspectul săvârşirii infracţiunilor de complicitate la fals în înscrisuri sub semnătură privată şi uz de fals, la finalizare urmând a se lua măsurile legale care se impun.",
  "metadata": {
    "original_file": "Monitorul_De_Galati_0041.html"
  }
}