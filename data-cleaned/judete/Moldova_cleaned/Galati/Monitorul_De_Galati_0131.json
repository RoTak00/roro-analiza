{
  "title": "FOTO: Ziua Mondială a Animalelor, celebrată la Şcoala Generală „Unirea” din Braniştea",
  "content": "Cu ocazia Zilei Mondiale a Animalelor, poliţiştii din cadrul Inspectoratului de Poliţie Judeţean (IPJ) Galaţi - Biroul pentru Protecţia Animalelor, în colaborare cu Asociaţia „Sava’s Safe Haven”, au organizat o activitate specială dedicată elevilor de la Şcoala Generală „Unirea” din localitatea Braniştea, judeţul Galaţi. Scopul principal al evenimentului a fost informarea şi educarea copiilor cu privire la legislaţia şi importanţa protecţiei animalelor. \n\n \"Cu ajutorul materialelor informative distribuite pe parcursul activităţii, elevii au avut oportunitatea să înţeleagă mai bine drepturile animalelor şi să devină ambasadori ai respectului şi grijii faţă de acestea. Evenimentul a stârnit un interes deosebit în rândul copiilor, care au participat la un concurs de desene pe tema protecţiei animalelor, iar cei mai talentaţi au fost premiaţi pentru eforturile lor creative. \n\n Activitatea a avut ca obiectiv central sădirea iubirii pentru animale în sufletele elevilor şi recunoaşterea acestora ca fiinţe simţitoare, demne de respect şi protecţie. Aproximativ 80 de elevi din clasele I-V au luat parte la eveniment, manifestând un interes deosebit pentru subiectele discutate. Cei mici au fost încântaţi să înveţe despre îngrijirea corectă a animalelor şi despre responsabilitatea pe care o presupune prietenia cu necuvântătoarele. \n\n La finalul activităţii, bucuria copiilor a fost amplificată de prezenţa a două exemplare canine şi două exemplare feline, aduse special dintr-un adăpost pentru a promova adopţiile de animale. Aceste momente au oferit elevilor ocazia să interacţioneze direct cu animalele, consolidând mesajul importanţei adopţiei şi îngrijirii animalelor abandonate. \n\n Inspectoratul de Poliţie Judeţean Galaţi - Biroul pentru Protecţia Animalelor şi Asociaţia „Sava’s Safe Haven” îşi propun să continue astfel de iniţiative pentru a educa generaţiile viitoare şi a crea o comunitate responsabilă şi iubitoare de animale\", transmite IPJ Galaţi. FOTO, mai jos!",
  "metadata": {
    "original_file": "Monitorul_De_Galati_0131.html"
  }
}