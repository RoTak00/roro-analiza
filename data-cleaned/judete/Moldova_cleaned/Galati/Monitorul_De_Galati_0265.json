{
  "title": "Tragedie: Un tânăr de 17 ani a murit după ce s-a izbit cu motocicleta de un microbuz, la Brăila",
  "content": "Azi-noapte, 20 iunie a.c., în jurul orei 23:50, un tânăr, în vârstă de 17 ani, din comuna Mircea Vodă, în timp ce conducea o motocicletă pe DN 2B, în afara localităţii Silistraru, s-ar fi angajat în depăşirea unui vehicul, moment în care s-a izbit frontal de un microbuz ce se deplasa pe sensul opus de mers. \n\n În urma evenimentului a rezultat decesul tânărului de 17 ani. \n\n Din verificările efectuate, acesta avea permis de conducere pentru categoria de vehicul cu care se deplasa. \n\n De asemenea, a rezultat şi vătămarea corporală a trei pasagere din microbuz, cu vârstele cuprinse între 51 şi 70 de ani, toate din judeţul Galaţi, acestea fiind transportate la spital pentru acordarea de îngrijiri medicale. \n\n Şoferul microbuzului a fost testat cu aparatul etilotest, rezultatul fiind zero. \n\n În cauză a fost întocmit dosar penal în care sunt continuate cercetările sub aspectul săvârşirii infracţiunilor de ucidere din culpă şi vătămare corporală din culpă.",
  "metadata": {
    "original_file": "Monitorul_De_Galati_0265.html"
  }
}