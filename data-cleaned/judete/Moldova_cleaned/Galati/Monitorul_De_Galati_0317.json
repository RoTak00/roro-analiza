{
  "title": "Bucuria Învierii, adusă de poliţisţii brăileni",
  "content": "Fiind în exercitarea atribuţiilor de serviciu, Cosmin, poliţist în cadrul Serviciului Rutier Brăila, a observat doi copii care, de pe trotuar, urmăreau cu atenţie tot ce făcea.\n\nFiind impresionat de cele două perechi de ochişori, Cosmin s-a apropiat prietenos de copii, a vorbit cu ei şi a aflat că cei doi sunt fraţi gemeni, au aproape 6 ani, nu mai au mamă, fiind răpusă în urmă cu 3 ani de o boală grea şi îşi doresc să devină poliţişti. \n\n Aceştia sunt crescuţi doar de tatăl lor, situaţia financiară a familiei fiind una grea.\n\nPoliţistul rutier a împărtăşit experienţa sa cu alţi colegi şi împreună au hotărât să îşi concentreze efortul pentru a aduce un zâmbet acestor copii, care pot fi poliţiştii de mâine. I-au rugat pe cei mici să îi scrie o scrisoare iepuraşului de Paşte.\n\nCu eforturi proprii şi cu sprijinul altor oameni de bine, poliţiştii s-au hotărât ca astăzi, 2 mai a.c., să ia în serios rolul iepuraşului şi să îndeplinească dorinţele celor mici.\n\nAu oferit daruri constând în hăinuţe, alimente, jucării, bani, dar şi abonament la un curs de înot, o programare la un control stomatologic pentru cei doi fraţi şi se vor preocupa ca cei mici să meargă la o petrecere pentru copii, cu tema sărbătorilor pascale.\n\nRecunoştinţa şi bucuria copiilor a fost răsplata cea mai de preţ pentru poliţişti. Este încă un exemplu de umanitate şi solidaritate care ne arată că putem, printr-un gest, să aducem bucurie în sufletul celor mai greu încercaţi de viaţă.",
  "metadata": {
    "original_file": "Monitorul_De_Galati_0317.html"
  }
}