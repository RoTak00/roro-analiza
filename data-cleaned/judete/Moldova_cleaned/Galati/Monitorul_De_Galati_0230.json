{
  "title": "Incendiu la un azil de bătrâni din Tulcea. A fost activat Planul Roşu de Intervenţie",
  "content": "Un azil de bătrâni din municipiul Tulcea a luat fos, în această după amiază. Având în vedere numărul mare de persoane implicate, la nivelul judeţului Tulcea a fost activat Planul Roşu de Intervenţie. La locul evenimentului au fost alocate 3 maşini de stingere, 1 autospecială pentru transport personal şi victime multiple, 1 ambulanţă SMURD şi 3 ambulanţe SAJ. \n\n Totodată, în sprijin se deplasează 1 maşină de stingere şi 1 ambulanţă SMURD din cadrul ISU CT, precum şi 1 maşină de stingere şi 1 ambulanţă SMURD de la ISU BR.– transmite ISU Tulcea. \n\n Din imobil au fost evacuate 40 de persoane. Toate persoanele aflate în interior au fost evacuate de către personalul centrului, lucrători ai Poliţiei de Frontieră aflaţi în timpul patrulării, de către cetăţeni şi de către forţele de intervenţie, acestea fiind transportate la o unitate de primiri urgenţe şi la două centre de asistenţă socială, în vederea evaluării. Astfel 7 persoane au fost transportate la UPU Tulcea, iar 33 la două centre de asistenţă socială. \n\n Amplasamentul avea autorizaţie de securitate la incendiu emisă chiar anul acesta. \n\n În acest moment incendiul a fost localizat. Se lucrează pentru lichidare, transmite ISU Tulcea.\n\nUPDATE: Incendiul a fost lichidat. Au ars un autoturism, acoperișul pavilionului central pe o suprafață de aproximativ 1000 mp și acoperișul unei anexe pe o suprafață de aproximativ 60 mp.",
  "metadata": {
    "original_file": "Monitorul_De_Galati_0230.html"
  }
}