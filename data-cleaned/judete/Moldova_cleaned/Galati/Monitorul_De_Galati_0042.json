{
  "title": "Oancea, Galaţi: A sperat că poate trece frontiera cu dreptul de a conduce suspendat",
  "content": "Poliţiştii de frontieră din cadrul Punctului de Trecere a Frontierei Oancea efectuează cercetări privind un bărbat, care s-a prezentat la volanul unui autoturism deşi avea dreptul de a conduce suspendat.\n\n\" În data de 06 decembrie a.c., în jurul orei 12.00, în Punctul de Trecere a Frontierei Oancea - ITPF Iaşi, s-a prezentat pentru efectuarea formalităţilor de control necesare trecerii frontierei, pe sensul de ieşire din România, un bărbat, cetăţean român, care conducea un autoturism înmatriculat în România. La solicitarea colegilor noştri, bărbatul, în vârstă de 41 ani, nu a putut prezenta un permis de conducere românesc valabil, iar în urma verificărilor uzuale, în bazele de date, s-a constatat că persoana este deţinătoarea unui permis de conducere românesc valabil pentru categoriile AM, B1 şi B, dar figurează cu menţiunea «restricţii - suspendat» \", potrivit ITPF Iaşi.\n\nPoliţiştii de frontieră efectuează cercetări sub aspectul săvârşirii infracţiunii de conducerea pe drumurile publice a unui vehicul de către o persoană căreia exercitarea dreptului de a conduce i-a fost suspendată, la finalizare urmând a fi dispuse măsurile legale care se impun.",
  "metadata": {
    "original_file": "Monitorul_De_Galati_0042.html"
  }
}