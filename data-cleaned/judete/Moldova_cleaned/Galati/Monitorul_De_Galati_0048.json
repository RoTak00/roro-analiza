{
  "title": "VIDEO: Incendiu de la o veioză într-un bloc din Brăila. Proprietar în spital şi locatarii evacuaţi",
  "content": "Incendiu în municipiul Brăila, la un apartament de la etajul 1 al unui bloc din str. Mircea Mălăeru. S-a întâmplat în această dimineaţă, 05 decembrie 2024. Puţin trecut de ora 07.00, casa scării a fost cuprinsă de fum. Pompierii brăileni s-au deplasat de urgenţă cu 2 ASAS şi autoscara.\n\nProprietarul a fost evacuat de pompieri din apartament, conştient, şi a primit îngrijiri de la echipajul SAJ. Incendiul a fost lichidat şi s-a trecut la evacuarea celorlalţi locatari din bloc. \" Foarte mult fum, se face ventilaţie pentru evacuarea acestuia. Până la momentul de faţă au fost evacuaţi 14 adulţi şi 4 copii din blocul respectiv \", transmiteau pompierii brăileni.\n\nUlterior, proprietarul, în vârstă de 82 ani, a fost transportat la spital de ambulanţa SAJ, conştient. Au ars bunurile din sufragerie şi hol. S-au degradat pereţii din apartament şi casa scării din cauza fumului. Din cauza degajării mari de fum și a temperaturii au fost afectate şi patru apartamente din scara blocului. Cauza probabilă care a dus la producerea incendiului a fost un scurtcircuit electric - o veioză improvizată în funcţiune.",
  "metadata": {
    "original_file": "Monitorul_De_Galati_0048.html"
  }
}