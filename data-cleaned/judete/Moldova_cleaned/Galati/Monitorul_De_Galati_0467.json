{
  "title": "Tulcea: Incendiu izbucnit la o navă ce transporta cereale",
  "content": "În cursul acestei nopţi, în jurul orei 00:30, a fost solicitat ajutorul pompierilor militari pentru stingerea unui incendiu izbucnit la o navă ce transporta cereale, ancorată în zona Mila 35, judeţul Tulcea. \n\n Pentru gestionarea situaţiei de urgenţă, au fost dislocate forţe şi mijloace din cadrul Detaşamentului de Pompieri Tulcea, un echipaj al Poliţiei de Frontieră, un echipaj din cadrul Administraţiei Fluviale a Dunării de Jos şi un echipaj al Serviciului Judeţean de Ambulanţă. \n\n Sosiţi la locul evenimentului, forţele de intervenţie au constatat că incendiul se manifesta generalizat, cu degajări mari de fum, la o încăpere a navei. \n\n Aceştia au procedat la localizarea şi la lichidarea incendiului folosind mijloacele specifice din dotare. \n\n De asemenea, pentru stingerea focului s-a folosit şi remorcherul aflat în dotarea AFDJ. \n\n După aproximativ 2 ore, incendiul a fost lichidat. Din fericire, nu au fost persoane surprinse de flăcări iar în urma focului, a ars o încăpere a navei, iar alte 5 au fost afectate, pe o suprafaţă de aproximativ 150 mp. \n\n Cauza probabilă de producere a incendiului a fost stabilită ca fiind scurtcircuit electric.",
  "metadata": {
    "original_file": "Monitorul_De_Galati_0467.html"
  }
}