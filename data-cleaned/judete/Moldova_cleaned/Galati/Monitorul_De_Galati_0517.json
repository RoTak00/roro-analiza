{
  "title": "«O pun în cadă ca să mă vindec!» Explicaţia \"trasă\" de un tânăr prins cu droguri la Brăila",
  "content": "Un tânăr, în vârstă de 35 de ani, depistat de jandarmi cu substanţă posibil interzisă a avut o replică mai puţin obişnuită cu privire la prezenţa acesteia asupra sa! Acesta a încercat să explice echipajului de jandarmerie că are probleme mari de sănătate, iar substanţa posibil interzisă din pliculeţul găsit asupra sa ar avea de fapt proprietăţi de vindecare, prin dizolvarea în apă. Depistarea a avut loc duminică, 08 octombrie 2023. Brăileanul avea un comportament suspect, fapt care a determinat echipajul de jandarmerie aflat în zonă să-l intercepteze şi legitimeze. În urma controlului corporal, într-unul din buzunarele pantalonilor, a fost găsit un pliculeţ care conţinea o substanţă solidă de tip „cristal” incoloră, substanţă posibil a avea efecte psihoactive. Întrebat despre pliculeţ, tânărul le-a spus jandarmilor că ar avea probleme mari de sănătate, iar substanţa o pune în apa din cadă, pentru a se vindeca. Jandarmii au întocmit actul de sesizare, iar cercetările sunt continuate de instituţiile abilitate.",
  "metadata": {
    "original_file": "Monitorul_De_Galati_0517.html"
  }
}