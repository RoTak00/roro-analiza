{
  "title": "VIDEO: Campania „DETECTOR PENTRU VIAŢĂ” a ajuns la final în judeţul Tulcea",
  "content": "Campania „DETECTOR PENTRU VIAŢĂ” derulată de către Departamentul pentru Situaţii de Urgenţă împreună cu Inspectoratul General pentru Situaţii de Urgenţă, cu sprijinul E.ON şi Delgaz Grid, a ajuns la final în judeţul Tulcea. \n\n \"În aproape 40 de localităţi din 15 comune ale judeţului Tulcea au fost instalate 375 de detectoare de fum şi 125 de monoxid de carbon în locuinţele persoanelor care prezentau un risc crescut la incendii ori intoxicare cu monoxid de carbon. Peroanele beneficiare acestor dispozitive au fost informate cu privire la pericolul pe care îl reprezintă sursa de încălzire pe care o au în locuinţă, riscul la care se expun în cazul degajărilor de fum, dar şi a unei întreţineri deficitare a coşurilor de fum, supraîncărcarea sobelor şi depozitarea materialelor uşor inflamabile în proximitatea acestora. De asemenea, salvatorii tulceni le-au explicat şi modul în care aceste detectoare funcţionează şi cum trebuie să acţioneze în momentul în care alarma este declanşată\", potrivit sg. maj. Daniel Năstase. \n\n „DETECTOR PENTRU VIAŢĂ” este parte a parteneriatului „Împreună pentru siguranţă” realizat în scopul conştientizării şi educării populaţiei cu privire la manifestarea riscului la incendiu. Astfel, prin campania „DETECTOR PENTRU VIAŢĂ” E.ON şi DELGAZ Grid a donat la nivel naţional Departamentului pentru Situaţii de Urgenţă şi Inspectoratului General pentru Situaţii de Urgenţă 10.000 de detectoare de fum şi monoxid de carbon, judeţului Tulcea revenindu-i 500 dintre acestea care au fost instalate în aproape 400 de locuinţe. \n\n Despre campanie, Monitorul de Galaţi a relatat în articolul \" Detector pentru Viaţă: Pompierii au montat detectoare de fum şi monoxid de carbon în locuinţele tulcenilor (FOTO) \".",
  "metadata": {
    "original_file": "Monitorul_De_Galati_0303.html"
  }
}