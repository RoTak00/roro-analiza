{
  "title": "Frumuşiţa - Şcoala Viitorului: Ateliere gratuite de robotică educaţională pentru copii",
  "content": "Copiii de la Şcoala Gimnazială Nr.1, din comuna Frumuşiţa, judeţul Galaţi se pot bucura de o oportunitate inedită: ateliere gratuite de robotică educaţională. Proiectul se adresează preponderent copiilor care urmează cursurile şcolii, dar şi comunităţii locale din care aceştia provin, o comunitate cu acces limitat la instrumente educaţionale performante. \n\n Astfel, în perioada noiembrie - decembrie 2023, elevii Şcolii Gimnaziale Nr.1, dar şi copiii din comunitatea locală se vor putea bucura de 3 ateliere de robotică prin care îşi vor forma şi dezvolta şi abilităţi STEM. Educaţia STEM (Science, Technology, Engineering and Mathematics) ajută copiii să înţeleagă conceptele abstracte prin experimentare şi joacă. În cadrul primului atelier, elevii vor învăţa despre mecanica mişcării şi cum influenţează ea construirea şi asamblarea unui robot. Tot aici, copiii vor afla şi îşi vor însuşi informaţii de fizică elementară. Al doilea atelier va fi dedicat învăţării elementelor de programare, ce sunt dispozitivele IOT şi senzorii şi cum introducem informaţiile acestea în softul unui robot. În ultimul atelier, elevii vor utiliza roboţii construiţi anterior în realizarea unor misiuni pe o planşă de lucru. Cei mici vor putea vedea astfel dacă dispozitivele construite şi programate răspund cerinţelor, dacă sunt eficiente şi dacă duc la capăt task-urile propuse. \n\n Proiectul \"Frumuşiţa - Şcoala Viitorului\" este finanţat prin programul StartONG, lansat de Kaufland Romania şi implementat de Asociaţia Act for Tomorrow.",
  "metadata": {
    "original_file": "Monitorul_De_Galati_0465.html"
  }
}