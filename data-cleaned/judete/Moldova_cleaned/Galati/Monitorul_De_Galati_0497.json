{
  "title": "Familie atacată cu ranga în trafic. Fiul lovit în cap",
  "content": "Un bărbat din Tulcea s-a ales cu un dosar penal pentru loviri şi alte violenţe şi distrugere! Joi, 26 octombrie, echipajul de jandarmerie, aflat în exercitarea atribuţiilor de serviciu pe raza municipiului Tulcea, a fost sesizat prin numărul unic de urgenţă 112 de către o femeie, care a reclamat un scandal în desfăşurare. Ajunşi la faţa locului, jandarmii au identificat o parte dintre persoanele implicate în eveniment. \" Un bărbat, în vârstă de 45 de ani, a declarat faptul că se afla împreună cu fiul, în vârstă de 23 de ani, şi soţia în maşină, iar la un moment dat, din cauza unor neînţelegeri în trafic, un alt bărbat a coborât din maşină, i-a spart parbrizul maşinii cu o rangă şi l-a lovit în zona capului pe fiul acestuia, după care a fugit de la faţa locului. Victima a primit îngrijiri medicale imediat, fiind în afara oricărui pericol, conform declaraţiilor reprezentanţilor Spitalului Judeţean de Urgenţă Tulcea. În urma verificărilor efectuate, jandarmii au identificat bărbatul în cauză, stabilind că scandalul a pornit de la o neînţelegere mai veche între persoanele implicate în eveniment şi au întocmit actele de sesizare a organelor de urmărire penală sub aspectul săvârşirii infracţiunii de loviri şi alte violenţe şi distrugere. Cercetările sunt continuate de către colegii din cadrul Inspectoratului de Poliţie Judeţean Tulcea \", transmit jandarmii tulceni.",
  "metadata": {
    "original_file": "Monitorul_De_Galati_0497.html"
  }
}