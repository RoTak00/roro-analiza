{
  "title": "Un poliţist local a fost atacat cu un ”box” de mai mulţi indivizi pe Faleza inferioară a Dunării, la Brăila",
  "content": "În data de 01.12.2024, în jurul orei 16.50, poliţistul local care îşi exercita atribuţiile de serviciu în zona barierei de acces pe Faleza inferioară a Dunării, în spatele sediului ANAF Brăila, a fost agresat de mai multe persoane necunoscute, suferind vătămări corporale grave, informează Poliţia Locală Brăila. \n\n În fapt, poliţistul local, în vârstă de 56 de ani, atrăsese atenţia unui bărbat care lovea cu picioarele în uşa toaletei de lângă barieră să se oprească iar, după ce bărbatul s-a îndepărat de uşa toaletei, poliţistul local s-a întors cu spatele pentru a-şi continua serviciul, însă, după câţiva paşi, a fost atacat de mai mulţi indivizi, care l-au lovit în zona capului, posibil cu un obiect de tip ”box”, apoi, după ce poliţistul a căzut la pământ, au continuat să-l lovească cu picioarele. \n\n După atac, bărbaţii au fugit, iar poliţistul local a reuşit să apeleze dispeceratul Poliţiei Locale. La faţa locului s-a deplasat un echipaj de intervenţie din cadrul Poliţiei Locale Brăila, şi a fost, de asemenea, solicitată o ambulanţă. Poliţistul local a fost transportat de urgenţă la spital, unde s-a constatat că a suferit traumatisme grave în zona feţei şi a membrelor superioare. Luni dimineaţă a fost transferat către un spital de specialitate din Bucureşti, unde va suferi o serie de intervenţii chirurgicale la nivelul feţei. \n\n Cazul a fost preluat de poliţişti din cadrul IPJ Brăila, în vederea continuării cercetărilor, iar Inspectoratul Teritorial de Muncă Brăila va fi, de asemenea, sesizat.",
  "metadata": {
    "original_file": "Monitorul_De_Galati_0054.html"
  }
}