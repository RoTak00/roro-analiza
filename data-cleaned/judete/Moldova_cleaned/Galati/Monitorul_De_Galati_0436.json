{
  "title": "Vlădeşti: Cetăţean român cu permis de conducere ucrainean fals",
  "content": "Poliţiştii de frontieră din cadrul Sectorului Poliţiei de Frontieră Folteşti efectuează cercetări în privinţa unui bărbat, cetăţean român, care a prezentat la control un permis de conducere, eliberat de către autorităţile din Republica Ucraina, care s-a dovedit a fi fals. \"În data de 13 ianuarie a.c., în jurul orei 02.00, pe timpul desfăşurării unei misiuni specifice de supraveghere în zona de competenţă, un echipaj al poliţiei de frontieră din cadrul Sectorului Poliţiei de Frontieră Folteşti - I.T.P.F. Iaşi, aflat în exercitarea atribuţiilor de serviciu, pe raza localităţii Vlădeşti, a efectuat semnalele regulamentare de oprire pentru un autoturism înmatriculat în Galaţi, condus de un bărbat, cetăţean român, în vârstă de 34 de ani. Acesta a prezentat la control, pentru calitatea de conducător auto, un permis de conducere, cu fotografia şi datele sale de identitate, eliberat de către autorităţile din Republica Ucraina. Deoarece colegii noştri au avut suspiciuni cu privire la autenticitatea documentului, au fost efectuate verificări suplimentare, ocazie cu care poliţiştii de frontieră au stabilit faptul că permisul de conducere în cauză nu îndeplineşte condiţiile de formă şi fond ale unuia autentic, fiind fals total. În cauză se efectuează cercetări sub aspectul săvârşirii infracţiunilor de uz de fals, complicitate la fals material în înscrisuri oficiale şi conducerea pe drumurile publice a unui autovehicul de către o persoană care nu posedă permis de conducere, la finalizare urmând a se lua măsurile legale care se impun\", potrivit I.T.P.F. Iaşi.",
  "metadata": {
    "original_file": "Monitorul_De_Galati_0436.html"
  }
}