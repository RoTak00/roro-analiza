{
  "title": "VIDEO: Incendiu puternic în municipiul Tulcea",
  "content": "În această dimineaţă, în jurul orei 04:30, pompierii militari au fost solicitaţi să intervină pentru stingerea unui incendiu produs la o anexă a unei locuinţe, în municipiul Tulcea. \n\n Către locul intervenţiei s-au deplasat echipaje din cadrul Detaşamentului Tulcea cu o autospecială de primă intervenţie şi comandă, două autospeciale de stingere, o autospecială salvare victime la înălţime şi o ambulanţă SMURD. \n\n La sosirea forţelor de intervenţie, incendiul se manifesta cu flacără deschisă şi degajări mari de fum la anexă, existând pericolul de propagare la casa de locuit şi la vecinătăţi. \n\n Pompierii au procedat la localizarea şi lichidarea incendiului, din locuinţă fiind extrasă şi o butelie GPL, înlăturându-se astfel pericolul de explozie. \n\n Din fericire, nu au fost persoane surprinse de flăcări. \n\n În urma incendiului a ars o anexă, iar pompierii au reuşit să oprească, în timp operativ, extinderea flăcărilor salvând casa de locuit. \n\n Cauza probabilă de producere este de natură electrică, transmit pompierii tulceni. Imagini, mai jos!",
  "metadata": {
    "original_file": "Monitorul_De_Galati_0007.html"
  }
}