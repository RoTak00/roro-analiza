{
  "title": "Tulcea: Numărul turiştilor transportaţi în Deltă, cu 10% mai mare decât cel de anul trecut",
  "content": "Numărul turiştilor care au ajuns anul acesta în Delta Dunării cu mijloacele de transport puse la dispoziţie de societatea Navrom Delta SA este cu circa 10% mai mare decât cel de anul trecut, creşterea cea mai mare, de circa 15%, fiind înregistrată în timpul verii.\n\nDirectorul executiv al societăţii, Nicolae Chichi, a declarat pentru Agerpres că trendul crescător se înregistrează în ultimii ani, după apariţia pandemiei de Covid-19.\n\n\" Ca flux de pasageri, ne menţinem pe aceeaşi creştere după pandemie. Şi anul acesta avem o creşterea fluxului de pasageri cam cu 10%. Bineînţeles, creşterea semnificativă, de circa 15%, este vara, iar relaţia cea mai căutată este Tulcea-Sulina şi retur \", a menţionat directorul executiv al societăţii private.\n\nEl a menţionat că luna trecută numărul călătorilor a fost de 15.580, faţă de 15.360, cât s-au înregistrat în aceeaşi lună a anului trecut.\n\n\" Turiştii îşi pot cumpăra anticipat biletele de transport. Ei scapă de grija de a sta la coadă, merg direct la navă, acolo unde sunt verificaţi pe telefon. În fiecare an, avem o creştere de 10% a turiştilor care îşi iau biletele online \", a mai spus directorul Nicolae Chichi.\n\nSocietatea Navrom Delta SA este principalul transportator public de călători şi marfă pe cele trei braţe ale Dunării. În judeţ mai funcţionează şi alte societăţi de transport în Deltă, dar acestea dispun de ambarcaţiuni de dimensiuni mici.",
  "metadata": {
    "original_file": "Monitorul_De_Galati_0568.html"
  }
}