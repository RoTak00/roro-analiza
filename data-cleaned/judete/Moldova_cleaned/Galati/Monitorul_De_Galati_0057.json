{
  "title": "VIDEO: Incendiu la o locuinţă în municipiul Tulcea cu posibilitatea de extindere şi la alte gospodării (UPDATE)",
  "content": "În acest moment pompierii Detaşamentului Tulcea intervin pentru localizarea şi lichidarea unui incendiu produs la acoperişul unei locuinţe din municipiul Tulcea. Din cauza faptului că locuinţele din zona de intervenţie sunt foarte apropiate, riscul de extindere a incendiului la casele învecinate este unul ridicat fapt pentru care la locul solicitării intervin trei echipaje de pompieri din cadrul Detaşamentului Tulcea cu trei autospeciale de stingere, o autospecială SMURD, iar în sprijinul acestora sunt şi echipaje din cadrul Jandarmeriei Tulcea, Poliţia Municipiului Tulcea şi Ambulanţa Tulcea cu autospecială de prim ajutor.\n\nUPDATE: În acest moment incendiului este localizat şi se intervine pentru stingerea focarelor din acoperişul locuinţei afectate de incendiu. Din fericire, vigilenţa proprietarilor şi anunţarea incendiului rapid prin apel la 112, a făcut ca intervenţia pompierilor să fie una rapidă, iar pericolul pentru locuinţele învecinate să fie rapid înlăturat.\n\nUPDATE: În urma incendiului nu au rezultat victime cu vătămări corporale, proprietara locuinţei de unde a pornit incendiul (la ora 02.30), în vârstă de 69 de ani, a fost asistată medical de echipajul SAJ sosit la faţa locului, iar o persoană de sex feminin, în vârstă de 65 de ani, a fost asistată medical de echipajul SMURD, cu atac de panică.\n\nUPDATE: Focul a fost stins. Cauza probabilă a incendiul a fost stabilită de pompieri ca fiind un coş de fum deteriorat. În urma incendiului au fost afectate trei locuinţe la nivelul acoperişurilor pe o suprafaţă totală de aproximativ 190 de mp.",
  "metadata": {
    "original_file": "Monitorul_De_Galati_0057.html"
  }
}