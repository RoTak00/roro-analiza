{
  "title": "Surpriză explozivă pentru un tulcean care îşi ara pământul",
  "content": "Echipajul pirotehnic din cadrul Inspectoratului pentru Situaţii de Urgenţă „Delta” al judeţului Tulcea a intervenit joi după-amiază, 22 februarie 2024, pentru asanarea unui element de muniţie rămas neexplodat, din timpul celui de Al Doilea Război Mondial, în localitatea Tudor Vladimirescu, judeţul Tulcea. \n\n Elementul de muniţie (foto jos ↓ ) a fost descoperit de un cetăţean, în propria curte, în timp ce efectua lucrări agricole. \n\n Muniţia a fost cercetată, identificată, ridicată, transportată şi depozitată în vederea distrugerii. \n\n Specialiştii pirotehnici din cadrul Inspectoratului pentru Situaţii de Urgenţă „Delta” al judeţului Tulcea reamintesc cetăţenilor regulile care trebuie respectate în cazul în care descoperă elemente de muniţie: \n\n - Acestea nu trebuie atinse sau lovite; \n\n - Nu recurgeţi la ridicarea şi transportarea acestora în diferite locaţii; \n\n - Nu aruncaţi elementele de muniţie în foc şi nu încercaţi demontarea lor; \n\n - Apelaţi de îndată numărul unic de urgenţă 112.",
  "metadata": {
    "original_file": "Monitorul_De_Galati_0403.html"
  }
}