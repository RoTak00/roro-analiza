{
  "title": "VIDEO: Cisternă cu propan și TIR, accident la Baldovinești (UPDATE)",
  "content": "Trafic blocat în localitatea Baldovinești, județul Brăila, unde o cisternă și un tir sunt implicate într-un accident rutier. Două persoane descarcerate, preluate de SAJ. A luat foc capul tractor de la autocamionul care nu are încărcătură. Incendiul a fost lichidat, se acționează pentru răcirea cisternei. Nu e pericol de explozie, potrivit ISU Brăila. În cisternă, 40 mc propan. Incendiul s-a extins la vegetație uscată. Pentru limitarea și lichidarea incendiului de vegetație intervin 2 ASAS ISU Galați. Vom reveni! Imagini, mai jos!\n\nUPDATE, ora 19.00: Trafic blocat în continuare; șoferul de pe cisternă, ucrainean. \"La data de 12 iulie a.c., în jurul orei 16:50, polițiștii din cadrul Serviciului Rutier au fost sesizați prin apel 112 cu privire la faptul că pe DE 87, la ieșire din localitatea Baldovinești a avut loc un accident rutier. Din primele date, se pare că un bărbat de 39 de ani, din orașul Ianca, în timp ce conducea un tir pe DE 87, dinspre Brăila către localitatea Șendreni, ar fi întrat în coliziune cu o cisternă ce se deplasa din sens opus, condusă de un cetățean ucrainean, în vârstă de 46 de ani. În urma evenimentului a rezultat vătămarea corporală a ambilor șoferi, fiind transportați la spital pentru acordarea de îngrijiri medicale. Din cauza leziunilor suferite șoferii nu au putut fi testați la fața locului, fiindu-le recoltate mostre biologice la spital. În cauză sunt efectuate cercetări sub aspectul săvârșirii infracțiunii de vătămare corporală din culpă. În continuare, traficul este blocat în totalitate\", transmite IPJ Brăila.\n\nUPDATE, ora 20.00: După discuțiile cu șoferul cisternei, în aceasta nu se afla propan. Se deplasa pentru încărcare.",
  "metadata": {
    "original_file": "Monitorul_De_Galati_0251.html"
  }
}