{
  "title": "Magazie în flăcări la Tulcea. Un bloc de 10 etaje şi mai multe case, în pericol - VIDEO",
  "content": "Miercuri noapte, pompierii Detaşamentului Tulcea au intervenit cu trei autospeciale de stingere pentru localizarea şi lichidarea unui incendiu care se manifesta la o magazie de pe strada Păcii, în municipiul Tulcea. \n\n Deoarece incendiul se manifesta violent, cu flacără deschisă şi cu degajări mari de fum, dar şi pentru că exista posibilitatea ca acestea să se propage la un bloc cu 10 etaje şi locuinţe învecinate, salvatorii tulceni au intervenit atât pentru localizarea incendiului, dar şi pentru evacuarea posibilelor victime surprinse în interiorul blocului de locuinţe şi a gospodăriilor învecinate. Astfel, au fost identificate două persoane, soţ şi soţie, care au fost preluate de echipajele medicale SMURD şi SAJ. Femeia, în vârstă de 67 de ani, a fost transportată la spital, aceasta suferind un atac de panică. \n\n La scurt timp de la ajungerea echipajelor de intervenţie, incendiul a fost localizat, limitându-se astfel pericolul de propagare. \n\n În urma incendiului a ars o magazie cu o suprafaţă de aproximativ 170 de mp şi au fost afectate două locuinţe din vecinătatea acesteia. De asemenea, au fost înregistrate pagube şi la geamurile unor apartamente din blocul învecinat, în număr de 16 proprietăţi. \n\n Cauza probabilă de producere a incendiul este efectul termic al curentului electric. \n\n Intervenţia pompierilor a fost încheiată după mai bine de trei ore de la primirea apelului. VIDEO, mai jos! ↓",
  "metadata": {
    "original_file": "Monitorul_De_Galati_0445.html"
  }
}