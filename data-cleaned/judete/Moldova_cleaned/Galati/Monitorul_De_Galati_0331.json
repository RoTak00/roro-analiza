{
  "title": "Explozie într-un bloc din Tulcea! Mai multe echipaje de intervenţie, trimise la fața locului (UPDATE)",
  "content": "În urmă cu scurt timp, pompierii tulceni au fost alertaţi, prin apel la numărul unic de urgenţă 112, despre faptul că pe Strada Podgoriilor, din municipiul Tulcea, s-a produs o explozie, la un apartament dintr-un bloc de locuinţe. \n\n La faţa locului, au fost trimise mai multe echipaje de intervenţie (o autospecială de stingere, cu autospecială de intervenţie şi salvare la înălţime şi autospecială pentru descarcerare), pentru gestionarea situaţiei de urgenţă. \n\n Explozia s-a produs la un apartament, de la etajul patru al blocului, iar aceasta nu a fost urmată de incendiu. \n\n Din fericire, nu au fost înregistrate victime, sunt doar pagube materiale, transmit pompierii.\n\nUPDATE: Cauza probabilă de producere a exploziei a fost acumularea de gaze, în urma lăsării unui aparat de gătit nesupravegheat (focul de la aragaz s-a stins, în timp ce a uitat o cratiţă pe foc), anunță pompierii tulceni.",
  "metadata": {
    "original_file": "Monitorul_De_Galati_0331.html"
  }
}