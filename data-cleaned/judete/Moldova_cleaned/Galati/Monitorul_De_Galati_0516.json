{
  "title": "Brăilean bătut cu bestialitate la peco pentru o datorie",
  "content": "Poliţiştii din cadrul Serviciului de Investigaţii Criminale, sprijiniţi de luptători din cadrul S.A.S şi poliţişti din cadrul Poliţiei Municipiului Brăila, i-au depistat, vineri, 06 octombrie 2023, pe raza municipiului, pe doi bărbaţi, cu vârstele de 30 şi 37 de ani, ambii din municipiul Brăila, cercetaţi în cadrul unui dosar penal întocmit sub aspectul săvârşirii infracţiunilor de şantaj, lovire sau alte violenţe, port sau folosire fără drept de obiecte periculoase şi tulburarea ordinii şi liniştii publice. Cei doi au fost conduşi la sediul poliţiei pentru audieri, fiind reţinuţi pe bază de ordonanţă pentru 24 de ore şi introduşi în C.R.A.P. Brăila. În fapt, în urma probaboriului administrat, a rezultat faptul că un bărbat, în vârstă de 44 de ani, din municipiul Brăila, ar fi achiziţionat de-a lungul timpului mai multe vehicule de la bărbatul de 37 de ani, nemaiputând însă să achite contravaloarea acestora. Bărbatul de 37 de ani l-ar fi ameninţat şi şantajat pe brăileanul de 44 de ani, cu scopul de a-l determina să-şi achite datoria. De aseamenea, în data de 21 septembrie 2023, cei doi bărbaţi l-ar fi agresat cu pumnii şi picioarele, folosind totodată şi un box metalic, pe bărbatul de 44 de ani, în timp ce acesta se afla pe terasa unei benzinării de pe raza municipiului. Ulterior, Judecătoria Brăila a dispus măsura controlului judiciar pentru o perioadă de 60 de zile faţă de cei doi brăileni.",
  "metadata": {
    "original_file": "Monitorul_De_Galati_0516.html"
  }
}