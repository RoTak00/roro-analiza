{
  "title": "Brăila: Daruri de Moş Nicolae pentru copiii sinistraţi din Galaţi (FOTO)",
  "content": "În preajma sărbătorii Sfântului Ierarh Nicolae, ocrotitorul spiritual al municipiului Brăila, cu binecuvântarea Înaltpreasfinţitului Părinte Arhiepiscop Casian, parohiile din cadrul protopopiatului Brăila au desfăşurat luni, 02 decembrie 2024, o activitate pastoral-misionară în trei localităţi din zona sinistrată a judeţului Galaţi. \n\n Prin această acţiune, clericii şi credincioşii brăileni au dorit să aducă, în aceste zile premergătoare sărbătorii Sfântului Nicolae, speranţă, mângâiere şi bucurie pentru 150 de copii din familiile afectate de inundaţiile din acest an. \n\n Darurile pentru copii au ajuns în această dimineaţă, mai întâi, la biserica din localitatea Valea Mărului, unde, atât copiii din familiile sinistrate din această localitate, cât şi cei din satul Mândreşti, au fost chemaţi în sfântul locaş de preoţii lor pentru a primi darurile pregătite special pentru ei. \n\n În continuare, delegaţia de la Protoieria Brăila a mers în localitatea Corod pentru a continua oferirea de daruri copiilor de aici. \n\n De această dată, preoţii şi voluntarii s-au deplasat la casele sinistrate pentru a dărui copiilor socoşele cu bunătăţi. \n\n Darurile oferite acestor copii, prin generozitatea şi dragostea slujitorilor Sfintelor Altare şi a credincioşilor din municipiul Brăila, a fost în cuantum de 5.000 lei, informează Arhiepiscopia Dunării de Jos.",
  "metadata": {
    "original_file": "Monitorul_De_Galati_0053.html"
  }
}