{
  "title": "Brăila: Droguri, inclusiv cristal, ascunse în taxi, unele şi în podeaua maşinii (FOTO)",
  "content": "Jandarmii brăileni au descoperit substanţe interzise într-un taxi. Miercuri, 20 noiembrie a.c., în jurul orei 09:00, pe Şoseaua Focşani din Brăila, în timpul misiunii de menţinere a ordinii şi liniştii publice, echipajul de jandarmi aflat în serviciu s-a sesizat din oficiu cu privire la faptul că 2 (doi) bărbaţi aflaţi într-un autoturism în staţionare, având inscripţionate însemnele unei firme de taxi, au avut un comportament nepotrivit la vederea autospecialei de jandarmi. Jandarmii i-au interceptat şi legitimat pe cei doi bărbaţi, constatând că aceştia au vârstele de 26 ani şi respectiv 36 ani. La efectuarea controlului corporal preventiv, asupra bărbatului de 26 ani s-a găsit în buzunarul interior al gecii pe care o purta, un plic ce conţinea un praf alb care face parte din categoria substanţelor posibil interzise consumului. Asupra bărbatului de 36 ani, nu au fost găsite bunuri sau obiecte interzise la deţinere, însă în urma controlului amănunţit al autovehiculului, jandarmii au găsit pe podeaua maşinii, un plic ce conţinea fragmente de substanţă albă tip „Crystal”, substanţă ce face parte din categoria substanţelor posibil interzise consumului. În urma constatărilor, jandarmii au întocmit actul de sesizare, iar cercetările sunt continuate de instituţiile abilitate, transmit autorităţile brăilene. FOTO, mai jos!",
  "metadata": {
    "original_file": "Monitorul_De_Galati_0064.html"
  }
}