{
  "title": "Hoţi de cai din judeţul Galaţi prinşi după o postare pe reţelele de socializare",
  "content": "Câţiva hoţi din Galaţi au dat lovitura în judeţul Vaslui, în comuna Lipovăţ, acolo unde un bărbat s-a trezit, peste noapte, fără trei cai. A făcut reclamaţie la poliţie, dar a reuşit să găsească hoţul de cai în urma unei postări pe Facebook. Animalele fuseseră vândute, la scurt timp după ce au fost furate, iar cel care le-a cumpărat a vrut, la rândul lui, să le vândă. A făcut un film cu caii şi l-a postat pe reţelele de socializare, dar animalele au fost recunoscute şi au fost anunţaţi poliţiştii, relatează vremeanoua.ro. Însă situaţia a luat o întorsătură neaşteptată după ce s-a pus în discuţie recuperarea animalelor şi predarea lor celui în drept. În loc să returneze animalele proprietarului, au început tergiversările şi caii au fost pasaţi de la hoţ la cumpărător şi invers.\n\nPovestea incredibilă este spusă de păgubit: «În noaptea de 16 iunie mi-au dispărut caii din bătătură, o iapă de 4 ani, una de un an şi 3 luni şi o mânză de 3 luni. Am găsit doar două dintre ele, iapa de 4 ani şi mânza, după mai bine de o lună, într-un anunţ de vânzare pe Facebook, la cineva din comuna Drăgăneşti, judeţul Galaţi, undeva pe lângă Tecuci. Am anunţat poliţia şi am aflat că mai fuseseră vândute o dată cu 7.500 de lei”, povesteşte Ionuţ Ciocan.\n\nPoliţiştii au făcut nişte documente de custodie cu cel care a cumpărat caii de la hoţi, dar acesta i-a dat apoi înapoi. „Nu mai înţeleg nimic. Am alergat zeci de kilometri să-mi recuperez animalele, dar nu pot face acest lucru şi nu ştiu din ce motiv”, spune păgubitul, Ionuţ Ciocan, din satul Căpuşneni, comuna Lipovăţ.",
  "metadata": {
    "original_file": "Monitorul_De_Galati_0226.html"
  }
}