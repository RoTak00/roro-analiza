{
  "title": "VIDEO: Accident mortal la Tulcea",
  "content": "Pompierii Detaşamentului Tulcea au fost solicitaţi în această după-amiază pentru a interveni la un accident rutier produs în municipiul Tulcea. La locul evenimentului au fost direcţionate două echipaje de intervenţie cu o autospecială pentru descarcerare şi o autospecială de stingere, iar din cadrul Serviciului de Ambulanţă Tulcea un echipaj medical. \n\n Ajunşi la locul evenimentului, pompierii tulceni au găsit o autoutilitară căzută aproximativ 3 metri faţă de nivelul străzii pe care aceasta se deplasa oprită într-o clădire, în interiorul ei fiind identificat şoferul, un bărbat de 49 de ani, încarcerat şi în stare de inconştienţă. În timp operativ, echipajele de pompieri au intervenit pentru descarcerarea victimei blocată în autovehicul pe care au predat-o echipajului medical pentru acordarea primului ajutor de urgenţă. \n\n De asemenea, au fost luate măsuri de prevenire a incendiilor după ce, în urma recunoaşterii la faţa locului, salvatorii au identificat mai multe butelii de gaz ce erau folosite de un restaurant aflat în clădirea în care autoutilitara s-a oprit. Din păcate, în urma manevrelor de resuscitare efectuate de către echipajul de prim ajutor al SAJ Tulcea, şoferul de 49 de ani a fost declarat decedat, transmit pompierii tulceni.",
  "metadata": {
    "original_file": "Monitorul_De_Galati_0044.html"
  }
}