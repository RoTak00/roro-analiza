{
  "title": "Jefuită în taxi de doi tineri! Au deschis portiera şi i-au smuls banii din mână",
  "content": "S-a întâmplat la Brăila, unde doi tineri au fost reţinuţi pentru tâlhărie! Cum s-a întâmplat? \"Ieri, 5 aprilie a.c., în jurul orei 17:00, o femeie, în vârstă de 43 de ani, din Brăila, a sesizat poliţiştii cu privire la faptul că două persoane necunoscute i-ar fi smuls din mână suma de 100 de lei. Poliţiştii s-au deplasat la faţa locului, din primele date rezultând faptul că, în timp ce femeia se afla într-un taxi staţionat pe strada Octav Doicescu din municipiu, doi bărbaţi ar fi deschis portiera şi ar fi ameninţat-o, smulgându-i suma de 100 de lei, după care au fugit. În urma căutărilor efectuate, la scurt timp poliţiştii i-au depistat şi identificat pe cei doi bărbaţi, ambii din comuna Galbenu, în vârstă de 19 şi 21 de ani, aceştia fiind conduşi la sediul poliţiei pentru audieri. Pe numele celor doi tineri a fost întocmit dosar penal pentru săvârşirea infracţiunii de tâlhărie. Azi-noapte, în urma probatoriului administrat, cei doi tineri au fost reţinuţi pe bază de ordonanţă pentru 24 de ore, urmând ca în cursul acestei zile să fie prezentaţi cu propunere legală Parchetului de pe lângă Judecătoria Brăila\", transmite IPJ Brăila. *sursa foto: facebook - caracter ilustrativ",
  "metadata": {
    "original_file": "Monitorul_De_Galati_0356.html"
  }
}