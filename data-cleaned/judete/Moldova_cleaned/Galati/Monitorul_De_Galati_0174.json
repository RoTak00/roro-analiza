{
  "title": "Accident pe ploaie în Brăila. Copil de 10 ani transportat la spital",
  "content": "Poliţiştii din cadrul Biroului Ordine Publică s-au sesizat din oficiu, la data de 11 septembrie 2024, în jurul orei 19.30, cu privire la producerea unui accident rutier pe Şoseaua Râmnicu-Sărat din municipiul Brăila. \n\n Din cercetări a reieşit că, un tânăr de 19 ani, din localitatea Cazasu, în timp ce conducea un autovehicul pe Şoseaua Râmnicu-Sărat, dinspre Bulevardul Dorobanţilor, ar fi traversat intersecţia cu strada Comuna din Paris pe culoarea roşu a semaforului, lovind un autovehicul ce efectua virajul la stânga din sens opus, către strada Comuna din Paris. \n\n În urma evenimentului a rezultat vătămarea corporală a câte un pasager din fiecare autovehicul, un minor de 10 ani, din Brăila, şi o femeie de 49 de ani, din Brăila, fiind transportaţi la spital pentru acordarea de îngrijiri medicale. \n\n Ambii şoferi au fost testaţi cu aparatul etilotest, rezultatele fiind zero. \n\n În cauză, continuă cercetările într-un dosar penal întocmit sub aspectul săvârşirii infracţiunii de vătămare corporală din culpă, transmite IPJ Brăila.",
  "metadata": {
    "original_file": "Monitorul_De_Galati_0174.html"
  }
}