{
  "title": "VIDEO | Misiune atipică pentru pompieri: căpriţă salvată din fântână, la Tulcea",
  "content": "În cursul zilei de miercuri, 21 august 2024, printr-un apel la numărul unic de urgenţă 112, un bărbat din oraşul Babadag, judeţul Tulcea, cerea ajutorul pompierilor tulceni pentru a salva un animal căzut într-o fântână adâncă de aproximativ 20 de metri. La locul solicitării a ajuns într-un timp operativ un echipaj din cadrul Staţiei de Pompieri Babadag, iar după recunoaşterea efectuată au constatat că este vorba de o căpriţă care, după ce s-a urcat pe capacul unei fântâni din curtea fermei, s-a prăbuşit aproximativ 15 metri. \n\n \"Pentru că accesul în puţ era unul dificil, iar pe fundul acestuia exista riscul de a fi gaze nocive, a fost solicitată şi echipa de alpinişti din cadrul Detaşamentului de Pompieri Tulcea. La aproximativ 20 de minute de la crearea dispozitivului de salvare din medii ostile, animalul a fost extras în siguranţă la suprafaţă. Din fericire, căpriţa nu a suferit leziuni, drept dovadă imediat ce a fost eliberată de salvatori aceasta a mers direct să mănânce. Imediat după, a fost extras şi salvatorul, domnul plt. adj. Daniel SCRIBAN, acelaşi salvator care, în luna iulie a extras în viaţă, dintr-o fântână adâncă de 30 de metri, un bărbat din localitatea Cataloi, jud. Tulcea\", transmite sg. maj. Daniel Năstase. VIDEO, mai jos!",
  "metadata": {
    "original_file": "Monitorul_De_Galati_0208.html"
  }
}