{
  "title": "FOTO/VIDEO: Accident rutier grav, în Tecuci! A intrat în plin în două maşini parcate",
  "content": "Poliţiştii Biroului Rutier Tecuci au fost sesizaţi, în data de 1 mai 2024, la ora 05:14, prin apel la 112 cu privire la producerea unui accident rutier, pe strada 1 Decembrie 1918 din municipiul Tecuci, soldat cu vătămarea corporală a două persoane.\n\nDin cercetările poliţiştilor, s-a stabilit că un autoturism, condus de un tânăr, în vârstă de 22 de ani, din Tecuci, în timp ce se deplasa către centrul municipiului, ar pierdut controlul asupra direcţiei de mers şi a intrat în coliziune cu două autoturisme staţionate pe marginea arterei rutiere.\n\nÎn urma impactului, conducătorul auto şi pasagerul din dreapta faţă, un bărbat de 23 de ani, tot din municipiul Tecuci, au fost răniţi, fiind transportaţi la Spitalul Municipal Anton Cincu din Tecuci, în vederea acordării de îngrijiri medicale.\n\nDe asemenea, conducătorul auto a fost testat cu aparatul etilotest, rezultatul fiind de 0,53 mg/l alcool pur în aerul expirat. Acesta a fost condus la unitatea spitalicească, în vederea recoltării de probe biologice, pentru stabilirea cu exactitate a valorii alcoolemiei, dar a refuzat acest lucru.\n\nÎn cauză a fost deschis dosar penal pentru săvârşirea infracţiunilor de vătămare corporală din culpă, conducerea unui autoturism sub influenţa băuturilor alcoolice sau a altor substanţe şi refuzul sau sustragerea de la prelevarea de mostre biologice.",
  "metadata": {
    "original_file": "Monitorul_De_Galati_0318.html"
  }
}