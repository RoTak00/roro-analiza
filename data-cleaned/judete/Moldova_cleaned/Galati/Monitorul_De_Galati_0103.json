{
  "title": "Copil de 2 ani călcat mortal de tractorul condus de tată! Tragedie în localitatea Tufeşti din Brăila",
  "content": "La data de 24 octombrie a.c., în jurul orei 10:25, s-a sesizat prin apel 112 faptul că un copil ar fi fost călcat de un utilaj (tractor) în comuna brăileană Tufeşti. Din primele date a reieşit că, în curtea unui imobil din comuna Tufeşti, un bărbat de 51 de ani ar fi efectuat manevre cu un utilaj şi l-ar fi accidentat pe fiul său de 2 ani. Bărbatul a transportat copilul la cabinetul medical din localitate solicitând ajutor de specialitate, fiind constatat decesul minorului. \n\n Acesta a fost preluat de Serviciul Judeţean de Medicină Legală Brăila în vederea efectuării necropsiei. Bărbatul a fost testat cu aparatul etilotest rezultatul fiind zero. De asemenea, în urma verificărilor efectuate în bazele de date s-a stabilit că are dreptul de a conduce vehicule valabil. Poliţiştii efectuează cercetări în vederea stabilirii cu exactitate a tuturor împrejurărilor în care a avut loc evenimentul într-un dosar penal întocmit sub aspectul săvârşirii infracţiunii de ucidere din culpă, potrivit IPJ Brăila. FOTO: caracter ilustrativ/ sursa Profimedia",
  "metadata": {
    "original_file": "Monitorul_De_Galati_0103.html"
  }
}