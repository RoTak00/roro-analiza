{
  "title": "VIDEO: Incendiu major la o fermă din Grădiştea, Brăila",
  "content": "În data de 21.11.2023, ora 21.30, Inspectoratul pentru Situaţii de Urgenţă „Dunărea” al judeţului Brăila a fost anunţat prin SNUAU 112 de producerea unui incendiu la o fermă de pe raza localităţii Grădiştea. La locul intervenţiei s-au deplasat o autospecială de stingere cu apă şi spumă (ASAS) şi o ambulanţă SMURD din cadrul Gărzii de intervenţie Ianca, o ASAS din cadrul Detaşamentului 1 de pompieri Brăila, o ASAS din cadrul Gărzii de intervenţie Făurei. În sprijin au intervenit şi Serviciul Voluntar pentru Situaţii de Urgenţă (SVSU) Grădiştea cu o ASAS, o cisternă şi un utilaj de încărcat frontal, SVSU Şuţeşti cu o ASAS şi SVSU Racoviţa cu un utilaj şi o cisternă. \n\n În urma recunoaşterii, s-a constatat că incendiul se manifesta pe o suprafaţă de aproximativ 1000 mp, fiind surprinse un număr considerabil de animale (bovine, ovine, porcine). S-a acţionat pentru limitarea propagării incendiului şi evacurea animalelor. Ulterior, s-a constatat că incendiul se manifesta la trei grajduri şi s-a reuşit limitarea propagării şi extinderii incendiului. \n\n În încercarea de a evacua animalele, în jurul orelor 22.30, a rezultat şi o victimă, în stare conştientă, care prezenta arsuri de gradul 1 şi 2. Victima (sex masculin, 33 ani) a fost preluată de echipajul Serviciul de Ambulanţă Judeţean Brăila şi transportată la U.P.U. Brăila. \n\n În jurul orelor 04.55, incendiul a fost lichidat şi au rezultat pagube materiale însemnate. Au ars două grajduri cu o suprafaţă de aproximativ 800 mp, cu bunurile aferente (aparate de muls, stand de răcire, material lemnos, furaje), cca. 40 porcine, 70 ovine şi 80 bovine. \n\n Cauza probabilă care a dus la producerea incendiului a fost efectul termic al curentului electric, generat de un conductor electric defect. VIDEO, mai jos! ↓",
  "metadata": {
    "original_file": "Monitorul_De_Galati_0478.html"
  }
}