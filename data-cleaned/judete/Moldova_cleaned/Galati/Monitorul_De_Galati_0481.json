{
  "title": "Tulcea: Elevă de 14 ani bătută la şcoală de un coleg. Au fost chemaţi jandarmii şi ambulanţa",
  "content": "Jandarmii, care se aflau în misiune de patrulare în municipiul Tulcea, au fost sesizaţi, miercuri, 15 noiembrie a.c., de către reprezentantul unei şcoli din municipiul Tulcea cu privire la faptul că în unitatea şcolară s-a produs o agresiune fizică între doi elevi. Având în vedere aspectele semnalate, jandarmii s-au deplasat în zona indicată şi au intervenit pentru aplanarea unui conflict produs între doi elevi. Având în vedere că eleva vătămată, în vârstă de 14 ani, acuza dureri în zona capului, a fost solicitat un echipaj medical în vederea acordării îngrijirilor de specialitate. În urma verificărilor efectuate, un elev, în vârstă de 14 ani, a declarat că recunoaşte că şi-a lovit colega în zona capului cu palma înainte de ora de curs, însă a precizat că a confundat-o cu un alt elev cu care avusese un conflict verbal. El a declarat că aceasta purta o glugă pe cap atunci când s-au întâlnit pe holul şcolii. Jandarmii au întocmit actele de sesizare a organelor de urmărire penală sub aspectul săvârşirii infracţiunii de lovirea sau alte violenţe. \"Siguranţa elevilor reprezintă o prioritate pentru Jandarmeria Tulcea, instituţie care desfăşoară activităţi preventiv-educative în unităţile şcolare din municipiu şi judeţ cu scopul reducerii violenţei în şcoli şi adoptării unui comportament bazat pe respect reciproc atât în şcoală, cât şi în apropierea unităţilor şcolare\", transmit jandarmii tulceni.",
  "metadata": {
    "original_file": "Monitorul_De_Galati_0481.html"
  }
}