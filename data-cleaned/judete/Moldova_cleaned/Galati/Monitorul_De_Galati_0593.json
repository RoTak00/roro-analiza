{
  "title": "Despre cum să NU devii o victimă, în Gara Brăila (FOTO)",
  "content": "Reprezentanţi ai Inspectoratului de Poliţie Judeţean Brăila, Biroului Judeţean Poliţie Transporturi Brăila, Inspectoratului de Jandarmi Judeţean Brăila, Centrului de Prevenire, Evaluare şi Consiliere Antidrog Brăila şi Agenţiei Naţionale împotriva Traficului de Persoane - Centrul Regional Galaţi şi-au unit marţi, 08 august 2023, eforturile în cadrul unui demers preventiv care a avut drept scop prevenirea victimizării cetăţenilor prin infracţiuni contra persoanei şi contra patrimoniului. \n\n Activităţile de informare preventivă s-au desfăşurat în Gara feroviară Brăila şi în zona adiacentă acesteia şi au vizat deopotrivă minorii, tinerii şi adulţii. \" Pornind de la riscurile de victimizare specifice fiecărei categorii de vârstă, precum şi cele specifice perioadei vacanţelor şi concediilor, informaţiile şi recomandările transmise beneficiarilor au urmărit protejarea bunurilor personale pe timpul călătoriilor sau al absenţei pe perioade mai lungi de la domiciliu, prevenirea dispariţiilor de minori, a consumului de substanţe interzise, a faptelor de violenţă în general, şi a violenţei de gen, în particular, precum şi pentru prevenirea implicării în calitate de victime în diferite forme ale traficului de persoane. Nu în ultimul rând, au fost promovate sfaturi pentru siguranţa pe internet, cu accent pe prevenirea şi gestionarea corectă a situaţiilor de cyberbullying, precum şi pentru prevenirea fraudelor online \", transmite IPJ Brăila. \n\n Astfel de activităţi de informare preventivă vor fi derulate în sistem integrat, de poliţişti, jandarmi şi specialişti antidrog, şi cu ocazia manifesărilor dedicate Zilei Municipiului Brăila. FOTO, mai jos!",
  "metadata": {
    "original_file": "Monitorul_De_Galati_0593.html"
  }
}