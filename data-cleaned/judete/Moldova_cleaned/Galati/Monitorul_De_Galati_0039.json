{
  "title": "Bărbat din Vânători, la volan fără permis şi băut",
  "content": "În data de 10 decembrie 2024, în jurul orei 12:20, un bărbat în vârstă de 45 de ani, din comuna Vânători, judeţul Galaţi, a fost depistat de poliţiştii Secţiei 1 Poliţie Rurală Galaţi, în timp ce conducea un autoturism pe DN 26, în interiorul localităţii de domiciliu, având o alcoolemie de 0,35 mg/l alcool pur în aerul expirat şi fără să deţină permis de conducere pentru nicio categorie de vehicule. \n\n Conducătorul auto a fost condus la spital pentru prelevarea de probe biologice, în vederea stabilirii cu exactitate a alcoolemiei din sânge. \n\n Cercetările sunt continuate de către poliţişti în cadrul unui dosar penal deschis pentru infracţiunea de conducerea unui vehicul fără permis de conducere şi, în funcţie de rezultatul probelor biologice, vor fi luate măsurile legale ce se impun, potrivit IPJ Galaţi.",
  "metadata": {
    "original_file": "Monitorul_De_Galati_0039.html"
  }
}