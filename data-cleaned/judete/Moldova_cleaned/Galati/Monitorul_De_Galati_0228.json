{
  "title": "Pompierii tulceni se luptă simultan cu 4 incendii",
  "content": "Pompierii tulceni acţionează simultan, în această seară, pentru localizarea şi lichidarea a 4 incendii în diferite localităţi din judeţul Tulcea, unul la o casă, altul de vegetaţie dar care s-a extins la 4 case şi alte două doar vegetaţie. Este vorba despre un incendiu izbucnit la o casă de locuit, în localitatea Tudor Vladimirescu. La sosirea forţelor de intervenţie, incendiu se manifesta cu flacără deschisă şi cu degajări mari de fum la o casă şi la acoperişul altei locuinţe aflate în vecinătate. Într-unul din imobile se află şi 2 butelii încărcate cu GPL. La faţa locului, acţionează un echipaj cu o ambarcaţiune, o autospecială de hidroperforare şi SPSU Vard. Se lucrează pentru îndepărtarea buteliilor, localizarea şi lichidarea incendiului. \n\n De asemenea, în aceste momente, pompierii acţionează pentru stingerea unui incendiu izbucnit la vegetaţie uscată, care, până la sosirea forţelor de intervenţie, focul apucase să se extindă şi la 4 case de locuit. La faţa locului sunt prezenţi pompierii militari din cadrul Detaşamentului de Pompieri Tulcea, cu 3 autospeciale de stingere, o ambulanţă SMURD şi SVSU local. Alte două incendii de vegetaţie uscată se manifesta în localitatea Valea Teilor şi localitatea Poşta, unde intervin echipaje din cadrul Detaşamentului Tulcea şi Secţiei de Pompieri Măcin.",
  "metadata": {
    "original_file": "Monitorul_De_Galati_0228.html"
  }
}