{
  "title": "Surse: Șeful poliției din Brăila, prins băut la volan după un accident (UPDATE)",
  "content": "La data de 6 iulie a.c., la ora 19:15, polițiștii au fost sesizați prin apel 112 cu privire la faptul că pe DN 2B, la ieșire din localitatea Oprișenești a avut loc un accident rutier. \n\n Din primele date se pare că un bărbat de 42 de ani, în timp ce conducea un autoturism pe DN 2B, în localitatea Oprișenești, dinspre Buzău către Brăila ar fi fost lovit de un alt autovehicul condus de un tânăr de 19 ani, din orașul Ianca, ce se deplasa în aceeași direcție. \n\n Tânărul a fost transportat la spital pentru acordarea de îngrijiri medicale. \n\n Ambii șoferi au fost testați cu aparatul etilotest rezultatul în cazul tânărului fiind zero, iar în cazul bărbatului de 42 de ani rezultatul a indicat o valoare de 0,53 mg/l alcool pur în aerul expirat, fiind condus la spital pentru recoltarea de mostre biologice. \n\n În cauză sunt continuate cercetările sub aspectul săvârșirii infracțiunii de vătămare corporală din culpă și conducerea unui vehicul sub influența alcoolului, transmite IPJ Brăila. \n\n Potrivit obiectivbr.ro, șoferul băut ar fi comisarul șef Marius Budu (foto), comandantul Poliției Municipiului Brăila. *sursa foto: obiectivbr.ro\n\nUPDATE: \"Având în vedere evenimentul din data de 6 iulie a.c., în care a fost implicat un ofițer de poliție, conducerea Inspectoratului de Poliție Județean Brăila a dispus efectuarea de verificări interne\", a transmis în urmă cu scurt timp IPJ Brăila.",
  "metadata": {
    "original_file": "Monitorul_De_Galati_0255.html"
  }
}