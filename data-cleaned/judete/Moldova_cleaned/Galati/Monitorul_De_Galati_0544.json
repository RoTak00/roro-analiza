{
  "title": "Accident naval în Delta Dunării. 20 de persoane implicate, una dispărută (VIDEO)",
  "content": "*** UPDATE: După 4 zile de căutări, trupul turistului dispărut în Deltă a fost găsit ***\n\nAccident naval la intersecția canalelor Șontea cu Olguța. În zonă se află și elicopterul SMURD (foto jos), pentru căutarea unei persoane dispărute, un turist străin, cetățean german.\n\nPotrivit ISU Tulcea, ultimele date de la locul evenimentului arată faptul că în total au fost implicate 20 de persoane, 13 într-o ambarcațiune și alte 7 în cea de-a doua, ambele din Tulcea.\n\n\" În legătură cu evenimentul din zona localității Mila 23, din cadrul Pichetului de Pompieri Crișan intervin cinci subofițeri cu o ambarcațiune SMURD și o ambarcațiune de tip IB5. Pompierii tulceni se află în zonă pentru căutarea unei persoane dispărută în apă (foto jos) \", potrivit ISU Tulcea.\n\n\" Astăzi, în jurul orelor 12:10, s-a primit un apel pe 112 de la un cetățean care a sesizat că pe canalul Olguța, pe raza localității Mila 23, a avut loc o ciocnire între două ambarcațiuni, în urma căreia o persoană a căzut în apă și nu a putut fi găsită. Persoana căzută în apă este un bărbat, în vârstă de aproximativ 30 de ani. Polițiștii continuă cercetările împreună cu ISU Tulcea în vederea identificării persoanei dispărute \", transmite IPJ Tulcea. VIDEO, mai jos!",
  "metadata": {
    "original_file": "Monitorul_De_Galati_0544.html"
  }
}