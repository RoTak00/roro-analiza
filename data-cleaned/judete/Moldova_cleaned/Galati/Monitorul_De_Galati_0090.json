{
  "title": "Accident la Brăila. Un tânăr de 30 de ani a murit",
  "content": "În noaptea de 2 noiembrie a.c., în jurul orei 03:16, polițiștii din cadrul Serviciului Rutier au fost sesizați cu privire la faptul că pe DE 584 a avut loc un eveniment rutier (foto jos). \n\n \"Din primele cercetări a rezultat faptul că un bărbat, în vârstă de 30 de ani, din Brăila, în timp ce conducea un vehicul pe DE 584, în afara localității Albina, pe sensul de mers către municipiul Brăila, ar fi pătruns pe sensul opus de mers unde a acroșat o autoutilitară, condusă de un bărbat, în vârstă de 48 de ani, din Brăila. \n\n În urma evenimentului a rezultat decesul bărbatului de 30 de ani. \n\n Șoferul autoutilitarei a fost testat cu aparatul etilotest, rezultatul fiind zero. \n\n În cauză a fost întocmit dosar penal sub aspectul săvârșirii infracțiunii de ucidere din culpă și sunt continuate cercetările în vederea stabilirii cu exactitate a tuturor împrejurărilor în care s-a produs evenimentul. \n\n În acest moment, traficul este blocat în totalitate, acesta fiind deviat pe DN 2B și DJ 255A\", potrivit IPJ Brăila. \n\n Circulația este deviată de la km 4+500 pe DJ prin Chiscani până la km 17.\n\nUPDATE: Bărbatul de 30 de ani mort în accidentul rutier de azi dimineață era polițist în comuna Victoria din Brăila, angajat în 2016 din sursă externă. Era în afara serviciului.",
  "metadata": {
    "original_file": "Monitorul_De_Galati_0090.html"
  }
}