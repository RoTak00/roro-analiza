{
  "title": "O bătrână și-a găsit sfârșitul în beciul casei. Soțul, de 85 de ani, transportat în stare gravă la spital",
  "content": "În această după-amiază, joi, 21 septembrie 2023, un echipaj SMURD şi unul pentru descarcerare din cadrul Detaşamentului de Pompieri Tulcea au intervenit pentru scoaterea a două persoane căzute în beciul locuinţei, în municipiul Tulcea, în urma unui apel la numărul unic de urgenţă 112!\n\nLa faţa locului s-au deplasat şi două echipaje din cadrul Serviciului Judeţean de Ambulanţă Tulcea. La scurt timp după ajungerea forţelor, cele două persoane, un bărbat de 85 de ani şi o femeie de 74 de ani, au fost extrase şi predate echipajelor medicale. Ambele persoane se aflau în stare de inconştienţă. \" În acest moment se efectuează manevre de resuscitare femei, iar bărbatul a fost transportat la spital. Acesta respira însă era inconştient \", a transmis ISU Tulcea. Din păcate manevrele de resuscitare nu au dat rezultate. Femeia de 74 de ani a fost declarată decedată de către medicul SAJ Tulcea.\n\nPompierii recomandă prudenţă maximă pentru a evita cazurile de intoxicaţie cu bioxid de carbon, acumulat în beciurile proprii. Astfel nu se permite intrarea în încăperi în care vinul fermentează, dacă nu există ventilaţie corespunzatoare. Dacă mergeţi în astfel de încăperi, anunţaţi pe cineva, iar dacă suspectaţi că deja există o victimă, nu mergeţi după ea pentru că vă expuneţi pericolului. Indicat este să apelaţi după ajutor, sunând la 112. Mai mult, sunt susceptibili de a se intoxica în beciurile unde fermentează vinul, cei cu probleme respiratorii şi cardiace. Respectarea acestor norme ar putea evita astfel de incidente şi salva vieţi!",
  "metadata": {
    "original_file": "Monitorul_De_Galati_0534.html"
  }
}