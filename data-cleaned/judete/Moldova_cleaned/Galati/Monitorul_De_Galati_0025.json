{
  "title": "VIDEO: Incendiu mortal în dimineața de Crăciun la Somova, Tulcea",
  "content": "În această dimineață, în jurul orei 07:50, a fost solicitat ajutorul pompierilor militari pentru localizarea și lichidarea unui incendiu produs la o casă de locuit în localitatea Somova, județul Tulcea. \n\n Către locul intervenției s-au deplasat pompierii din cadrul Detașamentului Tulcea cu o autospecială de primă intervenție și comandă, două autospeciale de stingere și o ambulanță SMURD. \n\n La sosirea echipajelor au constatat că incendiul se manifestă cu flacără deschisă la casa de locuit. \n\n Întrucât existau informaţii că în interiorul locuinței ar putea să fie o persoană, echipajele au început imediat căutarea acesteia, concomitent cu acţiunea de stingere a incendiului. \n\n Din păcate, informațiile au fost confirmate, iar în urma misiunii de căutare a fost identificată persoană de sex masculin, în vârstă de aproximativ 70 de ani, fără semne vitale. \n\n În urma incendiului a ars casa de locuit pe o suprafață de aproximativ 30 mp. \n\n Cauza probabilă de producere a incendiului este în curs de stabilire, transmit salvatorii tulceni.",
  "metadata": {
    "original_file": "Monitorul_De_Galati_0025.html"
  }
}