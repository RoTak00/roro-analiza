{
  "title": "Planul Roşu activat la Buzău. Microbuz cu elevi spulberat pe şosea",
  "content": "Un accident cu mai multe victime a avut loc, vineri la prânz, la ieşire din municipiul Buzău, la intersecţia drumurilor naţionale DN2 (E85) şi DN1B, a informat Inspectoratul de Poliţie Judeţean (IPJ), autorităţile activând Planul Roşu de Intervenţie. \n\n La faţa locului intervin echipaje ale Inspectoratului pentru Situaţii de Urgenţă (ISU) Buzău, care gestionează misiunea de salvare a victimelor. \n\n Potrivit unor surse, în accident au fost implicaţi şapte copii, care au fost transportaţi la spital, şi doi adulţi, dintre care cel puţin unul ar necesita îngrijiri medicale. \n\n Poliţiştii rutieri asigură zona şi, după finalizarea intervenţiei reprezentaţilor ISU, va fi făcută cercetarea la faţa locului. \n\n Din primele date, accidentul a avut loc între autoturisme din Bucureşti şi un microbuz din Vrancea. Nu au fost persoane încarcerate, notează Agerpres.",
  "metadata": {
    "original_file": "Monitorul_De_Galati_0431.html"
  }
}