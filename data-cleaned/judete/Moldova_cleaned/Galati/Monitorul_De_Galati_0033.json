{
  "title": "Accident mortal în Somova, Tulcea",
  "content": "Pompierii Detaşamentului Tulcea au fost solicitaţi în această dimineaţă, 19 decembrie 2024, pentru a interveni la un accident rutier produs în localitatea Somova, judeţul Tulcea. \n\n La locul evenimentului au fost direcţionate trei echipaje de intervenţie cu o autospecială pentru descarcerare, o autospecială de stingere, o ambulanţă SMURD, iar din cadrul Serviciului de Ambulanţă Tulcea un echipaj medical. \n\n Ajunşi la locul evenimentului, pompierii tulceni au găsit un autoturism care a părăsit partea carosabilă, şoferul acestuia (o persoană de sex masculin în vârstă de aproximativ 35 ani) rămas încarcerat şi în stare de inconştienţă. \n\n În timp operativ, echipajele de pompieri au intervenit pentru descarcerarea victimei blocată în autovehicul, pe care au predat-o echipajului medical pentru acordarea primului ajutor de urgenţă. \n\n De asemenea, pompierii militari au luat măsuri de prevenire a incendiilor. \n\n Din păcate, în urma manevrelor de resuscitare efectuate de către echipajul de prim ajutor al SAJ Tulcea, şoferul a fost declarat decedat, transmit pompierii tulceni.",
  "metadata": {
    "original_file": "Monitorul_De_Galati_0033.html"
  }
}