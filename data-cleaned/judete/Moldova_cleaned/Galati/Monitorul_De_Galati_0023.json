{
  "title": "Accident la Tulcea: O șoferiță de 19 ani a intrat într-un copac",
  "content": "La data de 05.01.2025, în jurul orei 03:40, polițiștii din cadrul Biroului Rutier Tulcea au fost sesizați cu privire la faptul că pe DJ222 a avut loc un accident rutier. \n\n În urma cercetărilor efectuate s-a constatat faptul că o tânără de 19 ani ar fi condus un autoturism pe DJ 222, dinspre localitatea Agighiol către Tulcea, iar din cauza neadaptării vitezei în curbă, ar fi pierdut controlul autoturismului și ar fi intrat în coliziune cu un arbore din afara părții carosabile. \n\n În urma incidentului a rezultat rănirea conducătoarei auto cât și a două persoane, pasagere în autoturism, acestea fiind transportate la Spitalul Județean Tulcea pentru acordarea îngrijirilor medicale. \n\n În cauză a fost întocmit dosar penal sub aspectul săvârșirii infracțiunii de vătămare corporală din culpă, potrivit IPJ Tulcea.",
  "metadata": {
    "original_file": "Monitorul_De_Galati_0023.html"
  }
}