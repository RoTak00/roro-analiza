{
  "title": "VIDEO: Profesor incendiat de un student nemulţumit de nota primită la examen, la Constanţa",
  "content": "Un incident s-a petrecut joi, 27 iunie, în incinta unei universităţi din Constanţa, unde un student, în vârstă de 22 de ani, i-ar fi provocat răni prin incendiere unui profesor, în vârstă de 70 de ani, întrucât nu era mulţumit de nota obţinută la examen, notează adevarul.ro. \n\n „La data de 27 iunie a.c., în jurul orei 12.30, poliţişti din cadrul Poliţiei Municipiului Copnstanţa – Secţia 1 Poliţie au fost sesizaţi cu privire la faptul că, în incinta unei universităţi din municipiul Constanţa, ar fi avut loc un incident între un cadru didactic şi un student. Poliţiştii deplasaţi la faţa locului au constatat că cele sesizate se confirmă. Din primele cercetări efectuate rezultă că un student, nemulţumit de nota obţinută la examen, i-ar fi provocat răni prin incendiere cadrului didactic ce i-ar fi acordat nota respectivă. Acesta ar fi suferit vătămări corporale la nivelul piciorului. Cercetările în acest caz sunt în curs de desfăşurare, în vederea stabilirii împrejurărilor producerii evenimentului şi luării măsurilor legale ce se impun”, se arată în comunicatul IPJ Constanţa. \n\n Studentul agresiv a refuzat să răspundă la întrebările jurnaliştilor, referitoare la fapta sa, şi a început să înjure la momentul aducerii la secţia de poliţie (video jos).\n\nConform unor surse, studentul şi-a incendiat profesorul, iar apoi a părăsit sala de curs şi a ţinut uşa pe dinafară, cu cadrul didactic care era înăuntru. În acest timp, focul s-a extins şi la mobilierul din clasă. \n\n Ulterior, un alt cadru didactic a auzit zgomotul şi a mers să vadă ce se întâmplă. În acel moment, studentul a fugit, iar poliţiştii încearcă să-i dea de urmă. În plus, potrivit surselor, au loc discuţii cu Parchetul pentru încadrarea juridică a faptei în tentativă de omor.",
  "metadata": {
    "original_file": "Monitorul_De_Galati_0263.html"
  }
}