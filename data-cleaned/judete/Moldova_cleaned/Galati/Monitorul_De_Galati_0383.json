{
  "title": "Adolescent sirian înjunghiat în Brăila",
  "content": "Omran, în vârstă de 15 ani, un sirian care locuiește cu familia în Brăila de mai mulți ani, a fost înjunghiat de un fost coleg de școală, Ciprian, în vârstă de 17 ani, totul pornind, se pare, de la o fată, fosta prietenă a tânărului sirian și acum iubita brăileanului. \n\n De mai multe ori se certaseră, s-au întâlnit pe stradă. \"Băiatul din Siria a fost cu iubita agresorului, acum un an și ceva, și, din ce am înțeles, s-ar fi certat de la acea fată, care acum e prietenă cu cel care a dat cu cuțitul, când el ar fi fost împreună cu acea fată. S-au întâlnit aseară, au purtat niște replici, agresorul ar fi sărit și l-ar fi tăiat\", povestește un cunoscut al celor doi. \n\n Rănit, băiatul de 15 ani a cerut ajutor și a ajuns la spital. Adolescentul a fost operat, dar acum este stabil. \"Pacientul avea două plăgi prin înjunghiere, la distanță de 10 cm, la nivelul regiunii lombare drepte, de 3 și 4 cm. Copilul este stabil, s-a făcut doar restructurarea musculară\", a precizat dr. Ilie Bălan, Spitalul de Urgență Brăila. \n\n Reprezentanții spitalului au anunțat polițiștii. \"Din primele cercetări a rezultat faptul că acesta ar fi avut un conflict cu alt tânăr, în vârstă de 17 ani, tot din municipiul Brăila, care l-ar fi lovit cu un cuțit. Tânărul de 17 ani a fost depistat de polițiști și condus la sediul poliției pentru audieri\", a precizat Geanina Niculae, IPJ Brăila. \n\n Se continuă cercetările în acest caz, cu autorul în libertate. \n\n Foto: Locul unde s-a petrecut incidentul",
  "metadata": {
    "original_file": "Monitorul_De_Galati_0383.html"
  }
}