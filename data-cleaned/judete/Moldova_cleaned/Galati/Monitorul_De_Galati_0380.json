{
  "title": "Flagrant la Folteşti! A ajuns în spatele gratiilor după ce a condus băut şi fără permis",
  "content": "La data de 10 martie 2024, în jurul orei 16:00, poliţiştii din cadrul Secţiei 5 Poliţie Rurală Rădeşti au depistat în flagrant delict un bărbat, în vârstă de 35 de ani, din localitatea Folteşti, judeţul Galaţi, în timp ce conducea autoturismul pe DJ 242, în interiorul aceleaşi localităţi, aflându-se sub influenţa alcoolului. \n\n Rezultatul testării cu aparatul etilotest a fost de 1,13 mg/l alcool pur în aerul expirat, ulterior, bărbatul fiind condus la Spitalul Orăşenesc Târgu Bujor, unde i-au fost prelevate mostre biologice, în vederea stabilirii cu exactitate a alcoolemiei. \n\n De asemenea, cu ocazia verificărilor efectuate, poliţiştii au stabilit că bărbatul nu deţine permis auto pentru nicio categorie de vehicule. \n\n În cauză a fost întocmit dosar penal sub aspectul săvârşirii infracţiunilor de conducerea unui vehicul fără permis de conducere şi conducerea unui vehicul sub influenţa alcoolului sau a altor substanţe. \n\n La data de 11 martie 2024, în urma probatoriului administrat de către poliţiştii din cadrul Poliţiei Oraşului Târgu Bujor şi ai Secţiei 5 Poliţie Rurală Rădeşti, faţă de bărbatul de 35 de ani a fost luată măsura preventivă a reţinerii pentru o perioadă de 24 de ore, urmând ca în cursul zilei de marţi, 12 martie 2024, să fie prezentat instanţei, cu propunere de arestare preventivă de către Parchetul de pe lângă Judecătoria Târgu Bujor. \n\n La data de 12 martie 2024, faţă de bărbatul de 35 de ani a fost luată măsura arestării preventive pentru o perioadă de 30 de zile.",
  "metadata": {
    "original_file": "Monitorul_De_Galati_0380.html"
  }
}