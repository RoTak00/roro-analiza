{
  "title": "FOTO/VIDEO: Accident cu 22 de victime. Un autocar a intrat într-un tir, în localitatea Bărăganu, jud. Brăila",
  "content": "Un accident soldat cu victime multiple a avut loc în noaptea de vineri spre sâmbătă, 25 spre 26 august a.c., pe DE 584, între localităţile Însurăţei şi Bărăganu din judeţul Brăila. \n\n Un autocar s-a ciocnit de un tir care se afla parcat pe marginea drumului. \n\n La faţa locului s-au deplasat poliţiştii care, din primele cercetări, au stabilit faptul că un bărbat, în vârstă de 47 de ani, cetăţean bulgar, în timp ce conducea un autocar cu care transporta 72 de persoane, cetăţeni din Republica Moldova, pe DE 584, dinspre Însurăţei către localitatea Bărăganul, ar fi lovit o semiremorcă ce se afla pe partea carosabilă, semnalizată corespunzător. \n\n În total au fost rănite 22 victime. O victima (a 22-a) a fost preluată de o ambulanţă SMURD de la ISU Ialomiţa şi transportată la UPU Ialomiţa, celelalte 21 de peroane rănite au fost duse la spitalele din Brăila şi Slobozia. Unele dintre victime, inclusiv copii sunt rănite grav. \n\n Celelalte persoane din autocar au fost transportate la Căminul Cultural din Bărăganu de unde vor fi preluate de un alt autocar. \n\n Autocarul se îndrepta către Bulgaria şi era plin cu turişti din Republica Moldova. \n\n Drumul a fost blocat în totalitate. Dimineaţa la ora 7.00 încă nu era permisă circulaţia, poliţiştii derulează cercetări la faţa locului. \n\n Şoferul a fost testat cu aparatul etilotest rezultatul fiind zero, fiindu-i recoltate si mostre biologice la spital.\n\nÎn cauză a fost întocmit dosar penal şi sunt continuate cercetările pentru stabilirea cu exactitate a tuturor împrejurărilor în care a avut loc evenimentul sub aspectul săvârşirii infracţiunii de vătămare corporală din culpă.",
  "metadata": {
    "original_file": "Monitorul_De_Galati_0572.html"
  }
}