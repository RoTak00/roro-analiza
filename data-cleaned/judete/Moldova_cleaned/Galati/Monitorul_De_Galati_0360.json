{
  "title": "Fluviul Dunărea ca frontieră între Bulgaria şi România NU face parte din Acordul Schengen",
  "content": "Fluviul Dunărea ca frontieră între Bulgaria şi România nu face parte din Acordul Schengen. Aceasta înseamnă că nu se vor diminua controalele la frontieră, iar cozile de tiruri, lungi de câţiva kilometri, dintre cele două părţi ale Podului Ruse-Giurgiu, vor continua, transmite publicaţia bulgară Focus, citată de Rador. De asemenea, se va acumula nemulţumirea celor care aşteaptă să traverseze graniţa. Bulgaria şi România intră în Schengen cu frontierele aeriene şi maritime , însă nu şi cu cele fluviale.\n\nComisia Europeană a concluzionat că punctele de frontieră peste Dunăre sunt considerate graniţe terestre, iar acestea nu sunt incluse în acordul privind libera circulaţie a cetăţenilor. Vineri, în zona punctului de frontieră Ruse-Giurgiu, s-a format o coloană de douăzeci de tiruri. Odată cu construirea unei parcări tampon, problema a fost parţial rezolvată - tirurile nu mai blochează traficul pe bulevardele Bulgaria şi Tutrakan din Ruse. Cu toate acestea, orele de aşteptare şi nemulţumirea şoferilor continuă.\n\nTaximetrişti din Ruse, care transportă adesea pasageri la aeroportul din Bucureşti, au comentat decizia admiterii parţiale în Schengen drept discriminatorie. Nici românii nu sunt mulţumiţi de integrarea parţială în spaţiul european de liberă circulaţie. \"În ultimele 24 de ore, peste 3.400 de camioane şi 2.400 de autoturisme şi autocare au traversat Podul Ruse-Giurgiu, în ambele sensuri, majoritatea aşteptând ore întregi. Şi nimic nu se va schimba pentru aceştia, nici după intrarea parţială în Schengen a celor două ţări\", nota, luni, 01 aprilie 2024, G4Media . *sursa foto: Poliţia de Frontieră",
  "metadata": {
    "original_file": "Monitorul_De_Galati_0360.html"
  }
}