{
  "title": "Brăileni cercetaţi pentru activităţi de braconaj",
  "content": "Poliţiştii de frontieră din cadrul Sectorului Poliţiei de Frontieră Brăila au depistat doi brăileni care desfăşurau activităţi de pescuit comercial, fără licenţă/autorizaţie, dintr-o barcă, folosind unelte interzise de lege!\n\n\" În data de 12 septembrie a.c., în jurul orei 22.00, poliţişti de frontieră din cadrul Sectorului Poliţiei de Frontieră Brăila, pe timpul desfăşurării unei acţiuni specifice de combatere a braconajului piscicol, au depistat la kilometrul 190, malul drept al fluviului Dunărea, doi brăileni în vârstă de 59, respectiv 42 de ani, care se aflau într-o barcă din tablă, prevazută cu un motor ataşabil, marca Mercury de 20 CP. În urma verificărilor, poliţiştii de frontieră au constatat faptul că bărbaţii desfăşurau activităţi de pescuit comercial, fără licenţă/autorizaţie, folosind o plasă tip setcă din aţă (50 de metri). Pe mal, în zona depistării persoanelor a fost descoperit un sac cu peşte capturat, din specile plătică şi somn şi o uneltă de pescuit tip obletoaică din monofilament (25 de metri) \", potrivit I.T.P.F. Iaşi.\n\n! Uneltele de pescuit şi barca, în valoare totală de 6.800 lei, au fost ridicate în vederea continuării cercetărilor, iar în cauză, poliţiştii de frontieră efectuează cercetări pentru săvârşirea infracţiunilor de pescuitul comercial fără licenţă sau autorizaţie de pescuit, producerea, importul, deţinerea, comercializarea sau utilizarea uneltelor din plasă de tip monofilament şi producerea, importul, comercializarea, deţinerea sau folosirea la pescuit comercial de către persoane neautorizate a năvoadelor, prostovoalelor, vârşelor, vintirelor, precum şi a altor tipuri de unelte de pescuit comercial.",
  "metadata": {
    "original_file": "Monitorul_De_Galati_0533.html"
  }
}