{
  "title": "VIDEO: Produse contaminate cu excremente de rozătoare la o benzinărie din Brăila",
  "content": "Ca urmare a unei reclamaţii, Comisariatul Judeţean pentru Protecţia Consumatorilor (CJPC) Brăila a desfăşurat o acţiune de control, în data de 22.01.2024, la staţia de carburanţii administrată de SC Scorpion Com SRL Brăila, situată pe Şoseaua de Centură KM 110. Sesizarea depusă de consumator a semnalat depozitarea necorespunzătoare a produselor alimentare pe rafturi neigienizate şi existenţa urmelor de excremente de rozătoare şi insecte moarte (video mai jos ↓ ) . \n\n În urma neregulilor constatate, reclamaţia s-a dovedit a fi întemeiată, comisarii CJPC Brăila aplicând următoarele sancţiuni: \n\n - 5 amenzi contravenţionale în valoare totală de 18.000 lei; \n\n - oprirea definitivă de la comercializare şi scoaterea din circuitul consumului uman a produselor alimentare neconforme; \n\n - oprirea definitivă de la comercializare a produselor nealimentare neconforme şi distrugerea acestora printr-o firmă autorizată; \n\n - oprirea temporară a comercializării produselor alimentare şi nealimentare cu nereguli de etichetare, până la remedierea deficienţelor constatate; \n\n - propunerea închiderii temporare a unităţii pentru spaţiul de comercializare a produselor alimentare şi nealimentare pe o durată de cel mult 6 luni. \n\n Dintre principalele abateri constatate de echipa de control menţionăm:\n• existenţa la comercializare a diferitelor categorii de produse alimentare şi nealimentare cu data durabilitătii minimale şi a termenului de valabilitate depăşite;\n• comercializarea unor produse contaminate cu excremente de rozătoare;\n• depozitarea şi expunerea la comercializare a produselor alimentare şi nealimentare pe rafturi şi în agregate frigorifice insuficient igienizate, cu zone de rugină, pânze de păianjen, depuneri grosiere de impurităţi şi excremente de rozătoare;\n• existenţa pe pardoseala suprafeţei de vânzare a unor capcane improvizate cu substanţe raticide (grâu tratat cu furadan) ce pot afecta sănătatea şi viaţa consumatorilor (foto mai jos ↓ ) ;\n• lipsa afişării preţului de vânzare pentru unele categorii de produse alimentare şi nealimentare, informează CJPC Brăila.",
  "metadata": {
    "original_file": "Monitorul_De_Galati_0420.html"
  }
}