{
  "title": "Un TIR a căzut de pe pod, la Brăila",
  "content": "Astăzi, la ora 06:05, poliţiştii din cadrul Poliţiei Oraşului Făurei au fost sesizaţi prin apel 112 cu privire la faptul că pe podul situat între localitatea Surdila-Găiseanca şi Surdila-Greci a avut loc un eveniment rutier. \n\n La faţa locului s-au deplasat poliţiştii care, din primele cercetări, au stabilit că un bărbat de 66 de ani, din Bucureşti, în timp ce conducea un autocamion, pe podul de trecere peste calea ferată situat pe DN2B în apropiere de localitatea Surdila-Găiseanca, ar fi pierdut controlul volanului, a rupt parapetul de protecţie şi a căzut de pe pod. \n\n În cădere, autocamionul a lovit un stâlp care s-a rupt, motiv pentru care la fata locului intervin reprezentanţi CFR, iar circulaţia feroviară este oprită în aceste momente. \n\n În urma evenimentului a rezultat vătămarea corporală a şoferului, fiind transportat la spital pentru acordarea de îngrijiri medicale. \n\n Acesta nu putut fi testat cu aparatul etilotest din cauza stării de sănătate, urmând a-i fi recoltate mostre biologice la spital în vederea stabilirii cu exactitate a alcoolemiei. \n\n Poliţiştii continua cercetările pentru stabilirea cu exactitate a tuturor împrejurărilor în care s-a produs evenimentul rutier intr-un dosar penal întocmit sub aspectul săvârşirii infracţiunii de vătămare corporală din culpă.",
  "metadata": {
    "original_file": "Monitorul_De_Galati_0506.html"
  }
}