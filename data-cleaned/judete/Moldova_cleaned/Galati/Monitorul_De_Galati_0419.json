{
  "title": "VIDEO: Incendiu la subsolul clădirii Poliţiei Municipiului Tulcea",
  "content": "Pompierii Inspectoratului pentru Situaţii de Urgenţă Delta al judeţului Tulcea au intervenit ieri seară cu trei autospeciale de stingere pentru localizarea şi lichidarea unui incendiu produs la subsolul clădirii Poliţiei Municipiului Tulcea. \n\n \"La sosirea echipajelor de intervenţie întreaga clădire era cuprinsă de fum provenit din zona subsolului. Incendiul a fost observat de un agent de poliţie care se afla în clădire şi care a şi anunţat prin apel la 112 forţele ISU Tulcea. Nu au fost raportate până în acest moment victime\", transmiteau pompierii. \n\n Ulterior, aceştia au anunţat: \"În acest moment incendiul a fost localizat şi se lucrează pentru lichidarea eventualelor focare şi degajarea fumului din interior. (...) Incendiul a fost lichidat în totalitate, iar în acest moment se lucrează pentru evacuarea fumului\". \n\n Cauza incendiul ar fi un scurtcircuit la nivelul unei magazii de la subsolul clădirii. \"La data de 31 ianuarie 2024, poliţiştii din cadrul Poliţiei Municipiului Tulcea s-au sesizat din oficiu cu privire la faptul că la subsolul clădirii Poliţiei Municipiului Tulcea ar fi izbucnit un incendiu. Din primele verificări, cauza incendiul ar fi un scurtcircuit la nivelul unei magazii de la subsolul clădirii. La faţa locului intervin 3 autospeciale din cadrul Inspectoratului pentru Situaţii de Urgenţă Tulcea\", a precizat şi IPJ Tulcea. FOTO/VIDEO, mai jos! ↓",
  "metadata": {
    "original_file": "Monitorul_De_Galati_0419.html"
  }
}