{
  "title": "Fără permis, o gălăţeancă a intrat cu maşina în alte 4 parcate",
  "content": "În data de 8 septembrie 2024, la ora 00:07, Secţia 6 Poliţie Rurală Tecuci a fost sesizată telefonic prin apel la S.N.U.A.U. 112 cu privire la faptul că un autoturism a lovit şi avariat alte 4 autovehicule care se aflau parcate pe strada Mihai Viteazul, din comuna Munteni, judeţul Galaţi. \n\n Poliţiştii care s-au deplasat la faţa locului au constatat că cele sesizate se confirmă şi au stabilit că o femeie în vârstă de 50 de ani, din aceeaşi localitate, ar fi condus un autoturism pe strada mai sus menţionată, iar la un moment dat ar fi pierdut controlul direcţiei de deplasare şi ar fi intrat în impact cu 4 autovehicule parcate în mod regulamentar. \n\n Tot din verificări s-a constatat că femeia nu deţine permis de conducere pentru nicio categorie de vehicule. La testarea privind consumul de băuturi alcoolice, rezultatul a fost negativ. \n\n Poliţiştii continuă cercetările, în cadrul unui dosar penal deschis pentru săvârşirea infracţiunii de conducerea unui vehicul fără permis de conducere, potrivit IPJ Galaţi.",
  "metadata": {
    "original_file": "Monitorul_De_Galati_0178.html"
  }
}