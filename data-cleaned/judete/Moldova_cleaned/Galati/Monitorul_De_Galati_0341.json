{
  "title": "VIDEO: Iar probleme la Podul peste Dunăre: «Au apărut văluriri, au apărut fisuri!»",
  "content": "Cea mai mare investiţie în infrastructură a ultimilor 30 de ani, podul suspendat peste Dunăre, de la Brăila, este iar în lumina reflectoarelor, dar nu în sensul bun. Se face reasfaltare, de fapt, mai mult peticeală. \"Intervenim, având în vedere că au apărut defecte, trebuie să le remediem pentru siguranţa circulaţiei. Au apărut văluriri, au apărut fisuri şi trebuie să le reparăm. Noi am respectat standardele şi normativele în vigoare, dacă compania (n.r. CNAIR) o să spună o altă soluţie, vom face\", a precizat Viorel Gâscă, reprezentant constructor. Podul încă nu este recepţionat şi nu va fi până când totul nu va fi conform, nu cu peticeli. \"Devine un obicei, o tradiţie, nu ştiu cum să o numesc, ca o dată la câteva luni constructorul să intervină să repare mici bucăţele din acest asfalt. Nu este normal, aşteptăm în continuare ca acest constructor care ar fi profesionist să ne prezinte acea soluţie finală pentru ca această situaţie să nu se mai repete permanent, vrem să vină cu acea soluţie, să aşterne pe pod un asfalt care să nu mai creeze probleme. Nu vom recepţiona acest pod până când el nu va fi conform normativelor şi tuturor criteriilor moderne din secolul 21, nu putem să luăm un pod peticit efectiv\", a precizat Alin Şerbănescu, purtător de cuvânt, CNAIR. Podul a fost dat în folosinţă în iulie 2023, dar mereu au apărut probleme . VIDEO, mai jos! ↓",
  "metadata": {
    "original_file": "Monitorul_De_Galati_0341.html"
  }
}