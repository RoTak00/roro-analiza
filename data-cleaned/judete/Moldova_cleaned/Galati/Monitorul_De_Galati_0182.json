{
  "title": "Cercetaşii gălăţeni au explorat împrejurimile Lacului Sărat",
  "content": "Circa 100 de cercetaşi, din Brăila, Galaţi, Iaşi şi Constanţa, oaspeţii Muzeului Brăilei „Carol I”, împreună cu specialişti de la Ştiinţele Naturii (Parcul Monument), au vizitat, la finele lunii august, împrejurimile Lacului Sărat, unde au observat plantele şi vieţuitoarele, au realizat fotografii şi s-au bucurat de binefacerile naturii, potrivit obiectivbr.ro. \n\n „Astăzi, am avut bucuria să facem o incursiune în mijlocul naturii alături de Cercetaşii României din centrele locale „Raza Verde” Matca, „Roza Vânturilor” Galaţi, „BleuMarin” Constanţa, „George Călinescu” Iaşi şi „Nufărul Alb” Brăila. Înarmaţi cu binocluri, determinatoare, aparate de fotografiat, sete de cunoaştere şi multă voie bună, împreună cu cei aproape 100 de participanţi, am explorat împrejurimile Lacului Sărat II Brăila”, a precizat muzegraful Georgiana Papurică, din cadrul Serviciului Evidenţa şi Protejarea Patrimoniului al Muzeului Brăilei „Carol I”. \n\n Ajunşi pe malul Lacului Sărat II, muzeografii brăileni au discutat cu oaspeţii cercetaşi noţiuni de biologie, ecologie, protecţia mediului înconjurător, precum şi despre impactul antropic asupra mediului. Pe lângă toate acestea, cercetaşii şi muzeografii s-au pregătit pentru aventura de a doua zi, când au îmbinat, în mod armonios, natura cu arta în cadrul unor noi ateliere din seria LandArt, mai arată sursa citată. \n\n La eveniment au participat Georgiana Papurică, muzeograf, Elena Buzea, referent (Serviciul Evidenţa şi Protejarea Patrimoniului); Fatme Nistoroi, muzeograf şi Cristian Puşcaşu, inginer de sistem (Serviciul de Relaţii cu Publicul) - Muzeul Brăilei „Carol I”.",
  "metadata": {
    "original_file": "Monitorul_De_Galati_0182.html"
  }
}