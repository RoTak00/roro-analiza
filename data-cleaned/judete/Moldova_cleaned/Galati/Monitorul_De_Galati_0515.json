{
  "title": "Loviți în plin de o tractoristă neatentă la Sarichioi, Tulcea",
  "content": "Poliţiştii din cadrul Serviciului Rutier au fost sesizaţi, joi, 05 octombrie 2023, cu privire la faptul că pe raza localităţii Sarichioi, la intersecţia drumurilor DJ 222 şi DJ 229, din judeţul Tulcea, s-a produs un accident rutier. Poliţiştii ajunşi la faţa locului au constatat faptul că o femeie de 52 de ani ar fi condus un utilaj agricol, iar la intersecţie nu a acordat prioritate unui autoturism intrând în coliziune cu acesta. În urma accidentului rutier a rezultat rănirea uşoară a două persoane, pasageri pe locurile din spate ale autoturismului, aceştia nefiind transportaţi la spital. Conducătorii auto au fost testaţi cu aparatul etilotest rezultatul fiind negativ în ambele cazuri. În cauză a fost întocmit dosar de cercetare penală, sub aspectul săvârşirii infracţiunilor de vătămare corporală din culpă şi conducerea unui vehicul având permis de conducere necorespunzător categoriei.",
  "metadata": {
    "original_file": "Monitorul_De_Galati_0515.html"
  }
}