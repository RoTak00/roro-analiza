{
  "title": "UPDATE: Control judiciar pentru clujeanul prins la volan băut şi fără permis în Târgu Bujor",
  "content": "În data de 18 ianuarie 2024, în urma prezentării conducătorului auto la Parchetul de pe lângă Judecătoria Târgu Bujor, a fost dispusă măsura controlului judiciar pentru o perioadă de 60 de zile. \n\n Reamintim că, la data de 17 ianuarie 2024, poliţiştii din cadrul Poliţiei Oraş Târgu Bujor, în timpul unui control efectuat în trafic, au depistat un bărbat, în vârstă de 38 ani, din municipiul Cluj-Napoca, în timp ce conducea un autoturism pe strada General Eremia Grigorescu, din oraşul Târgu Bujor, judeţul Galaţi, fără a deţine permis de conducere pentru nici o categorie de vehicule. Cu ocazia testării bărbatului cu aparatul etilotest, a rezultat valoarea de 0,43 mg/l alcool pur în aerul expirat, iar ulterior acesta a fost condus la Spitalul Orăşenesc Târgu Bujor, unde i-au fost prelevate mostre biologice, pentru stabilirea cu exactitate a alcoolemiei. În cauză, poliţiştii continuă cercetările în cadrul unui dosar penal sub aspectul săvârşirii infracţiunilor de conducerea unui vehicul fără permis de conducere şi conducerea unui vehicul sub influenţa alcoolului sau a altor substanţe. În aceeaşi zi, a fost luată măsura preventivă a reţinerii conducătorului auto pentru o perioadă de 24 de ore, urmând ca în data de 18 ianuarie 2024 să fie înaintată propunere de arestare preventivă de către Parchetul de pe lângă Judecătoria Târgu Bujor.",
  "metadata": {
    "original_file": "Monitorul_De_Galati_0430.html"
  }
}