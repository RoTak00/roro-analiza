{
  "title": "Peste 70 de preoţi şi credincioşi din protopopiatele Brăila, Făurei şi Însurăţei au donat sânge",
  "content": "Cu binecuvântarea Înaltpreasfinţitului Părinte Casian s-a desfăşurat la Brăila astăzi, 5 septembrie 2023, o acţiune de donare de sânge pentru victimele exploziei şi incendiului din localitatea Crevedia, judeţul Dâmboviţa.\n\nPeste 70 de preoţi şi credincioşi din protopopiatele Brăila, Făurei şi Însurăţei au mers, de la orele dimineţii, la Centrul Regional de Transfuzie Sanguină din Brăila pentu a dona sânge şi a-i ajuta prin această faptă bună cei ce se află în aceste zile în suferinţă, pe patul de spital.\n\nAcţiunea face parte din Campania umanitare „Donează sânge, salvează o viaţă!”, organizată la nivel naţional de către Patriarhia Română cu sprijinul Ministerului Sănătăţii şi intensificată de fiecarea dată când apar situaţii nefericite care se soldează cu persoane rănite care au nevoie de îngrijiri medicale speciale.\n\nVoluntarii mobilizaţi de preoţii din cele trei protopopiate ale Eparhiei Dunării de Jos au fost selectaţi pe baza criteriilor şi condiţiilor speciale pe care trebuie să le îndeplinească donatorul de sânge.\n\nCampania de donare de sânge de la Brăila se întemeiază şi pe buna cooperare din anii precedenţi dintre clericii brăileni şi această instituţie medicală care asigură atât personal specializat în recoltarea de sânge, cât şi aparatura tehnică necesară.\n\nPrin activitate a de astăzi s-a urmărit şi identificarea unor persoane apte pentru a dona sânge regulat, nu doar în anumite perioade de timp, ci pe tot parcursul anului la termenele stabilite de medici.\n\nLa nivelul Arhiepiscopiei Dunării de Jos, campania de donare de sânge va continua la cele două centre de transfuzii din oraşele Galaţi şi Brăila prin implicarea activă a preoţilor şi credincioşilor din alte parohii.",
  "metadata": {
    "original_file": "Monitorul_De_Galati_0562.html"
  }
}