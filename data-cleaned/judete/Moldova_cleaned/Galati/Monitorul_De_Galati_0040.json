{
  "title": "Tudor Vladimirescu, Galaţi: Accident pe contrasens provocat de un şofer de 64 de ani, băut",
  "content": "În data de 7 decembrie 2024, în jurul orei 17:00, pe DN 25, în interiorul comunei Tudor Vladimirescu, la km 39 + 300 de metri, a avut loc un accident rutier, soldat cu pagube materiale şi cu rănirea unei persoane. \n\n Poliţiştii Serviciului Rutier Galaţi au stabilit că un bărbat cu vârsta de 64 de ani, domiciliat în municipiul Galaţi, în timp ce conducea un autoturism pe DN 25, având direcţia de deplasare dinspre Tecuci către Galaţi, ar fi pătruns pe sensul opus de mers, unde a intrat în coliziune cu un alt autovehicul care era condus de un bărbat, de 61 de ani, din municipiul Tecuci. \n\n În urma impactului cele două autovehicule au fost avariate şi a fost rănit primul conducător auto. \n\n Conducătorii auto deţin permise de conducere valabile, iar la testarea alcoolscop rezultatul a fost pozitiv la conducătorul auto cu vârsta de 64 de ani, aparatul etilotest indicând valoarea de 1,32 mg/l alcool pur în aerul expirat, astfel că a fost condus la o unitate spitalicească, unde i-au fost prelevate mostre biologice de sânge, în vederea stabilirii alcoolemiei. \n\n A fost întocmit un dosar penal pentru infracţiunea de vătămare corporală din culpă, iar în funcţie de rezultatul probelor biologice, vor fi luate măsurile legale ce se impun, potrivit IPJ Galaţi.",
  "metadata": {
    "original_file": "Monitorul_De_Galati_0040.html"
  }
}