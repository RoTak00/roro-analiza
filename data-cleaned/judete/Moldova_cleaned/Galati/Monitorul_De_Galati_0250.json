{
  "title": "VIDEO: Bărbat căzut în fântână. Intervenție contracronometru la Tulcea",
  "content": "În după-amiaza zilei de sâmbătă, Detașamentul de Pompieri Tulcea a fost alertat prin apel la numărul unic de urgență 112 despre faptul că în localitatea Cataloi, jud. Tulcea, un bărbat de 57 de ani a căzut într-o fântână de aproximativ 30 m adâncime. \n\n Către locul indicat s-au deplasat de urgență două echipaje de salvatori din cadrul Detașamentului de Pompieri Tulcea cu o autospecială de stingere și o autoscară dar și un echipaj medical din cadrul Serviciului Județean de Ambulanță Tulcea. \n\n Imediat de la ajungerea salvatorilor, la fața locului a fost format dispozitivul de extragere în siguranță a persoanei care era conștientă și cooperantă. Un membru al echipajului de alpiniști a fost coborât în fântână, iar în tot acest timp a comunicat cu victima încurajând-o. \n\n \"După ce a fost asigurată victima cu dispozitive specifice în aceste situații, atât salvatorul cât și bărbatul căzut în fântână au fost ridicați la suprafață, iar victima a fost preluată de echipajul medical acordându-i îngrijirile medicale de urgență. \n\n Intervenția pompierilor tulceni a fost una cu grad mare de risc și contracronometru întrucât victima putea în orice moment să își piardă cunoștința din cauza rănilor suferite în urma căderii de la înălțime și a hipotermiei. \n\n Bărbatul de 57 de ani a fost transportat la spital cu multiple fracturi ale membrelor, iar în acest moment se află în investigații medicale amănunțite\", a transmis sg. maj. Daniel Năstase. \n\n Bărbatul a fost extras în 10 minute de la ajungerea echipajelor de intervenție și la 45 de minute de la primirea primului apel la numărul unic de urgență 112. Profesionalismul și pregătirea continuă a pompierilor a făcut ca intervenția să fie una de succes în condițiile date. Imagini, mai jos!",
  "metadata": {
    "original_file": "Monitorul_De_Galati_0250.html"
  }
}