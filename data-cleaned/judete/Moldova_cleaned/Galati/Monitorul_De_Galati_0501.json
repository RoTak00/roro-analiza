{
  "title": "«Vinovaţii vor plăti nu numai cu funcţia!» Preşedintele CJ Brăila, declaraţii tranşante în cazul pacientului găsit mort lângă spital",
  "content": "\"La fel ca toţi brăilenii, am fost cutremurat de faptul că un pacient şi-a pierdut viaţa din cauza atitudinii inumane a unor cadre medicale şi a personalului firmei de pază. Nepăsarea a dus la o tragedie!\", a transmis preşedintele Consiliul Judeţean (CJ) Brăila, Francisk Iulian Chiriac, după ce un pacient internat în Spitalul de Urgenţă Brăila a fost găsit fără suflare lângă gardul unităţii spitaliceşti, subiect relatat de Monitorul de Galaţi în articolul \" Bărbat internat la Cardiologie, găsit mort lângă spital, la Brăila \". \n\n Preşedintele CJ Brăila transmite condoleanţe familiei pacientului şi asigură că vinovaţii vor plăti nu numai cu funcţia. \"Am discutat deja cu managerul spitalului şi am cerut să îi demită pe toţi cei care ar fi putut să intervină pentru salvarea domnului Victoraş Grozavu, iar apoi să-şi prezinte demisia. Cât timp voi fi preşedintele Consiliului Judeţean Brăila voi accepta doar servicii medicale de calitate direct proporţionale cu investiţiile pe care Consiliul le face în acest spital. Lucrurile bune care se întâmplă în spital, de la investiţii şi până la angajaţii care îşi practică meseria cu devotament, sunt umbrite de lipsa de empatie a altor angajaţi. Este de condamnat ceea ce s-a întâmplat, iar toleranţa faţă de cei responsabili este zero. Cuvintele sunt de prisos în aceste momente grele pentru familia pacientului. Le transmit condoleanţe şi îi asigur că vinovaţii vor plăti nu numai cu funcţia\", a mai transmis Francisk Iulian Chiriac. *sursa foto: Obiectiv Vocea Brăilei",
  "metadata": {
    "original_file": "Monitorul_De_Galati_0501.html"
  }
}