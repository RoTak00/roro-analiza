{
  "title": "Brăila: Soţul doctoriţei ucise vrea să ajungă faţă în faţă cu cel acuzat că i-a ucis soţia",
  "content": "Medicul stomatolog brăilean Bogdan Gavril a solicitat, prin intermediul avocatului său, confruntare cu Maricel Mihai, bărbatul inculpat şi aflat în arest preventiv acuzat că i-a ucis soţia. Cererea a fost depusă la Parchetul de pe lângă Tribunalul Brăila de către avocatul său. \"Această confruntare în viziunea noastră ar putea să ajute mult la elucidarea unor chestiuni, adică dnul dr. Gavril ar vrea să îl aibă faţă în faţă pe inculpat să îşi adreseze nişte întrebări reciproc, dar şi inculpatul, în măsura în care probele dovedesc că e vinovat, să recunoască săvârşirea faptelor şi să indice şi mobilul şi eventualele persoane care au pus la cale această faptă. Domnul doctor este conştient că Mihai Maricel nu este singurul vinovat, ce vreau să vă spun este că am studiat dosarul şi pot să vă spun cu siguranţă că probele îl indică pe Mihai Maricel ca fiind autorul faptei în sensul celui care a săvârşit fapta în mod fizic. Nu văd care ar fi fost raţiunea pentru Mihai Maricel să fi săvârşit o astfel de faptă cu un plan până la un punct destul de bine pus la punct\", a precizat Gigel Potrivitu, avocatul soţului doctoriţei ucise la Brăila.",
  "metadata": {
    "original_file": "Monitorul_De_Galati_0196.html"
  }
}