{
  "title": "Tulcea: Microbuz şcolar izbit de maşină la Baia; 4 elevi transportaţi la spital",
  "content": "La data de 9 octombrie 2023, poliţiştii din cadrul Secţiei 3 au fost sesizaţi cu privire la producerea unui accident rutier pe raza localităţii Baia, judeţul Tulcea. \n\n Din primele verificări efectuate de poliţiştii ajunşi la faţa locului, a reieşit faptul că, un bărbat, în vârstă de 45 de ani, din localitatea Baia, judeţul Tulcea, în timp ce conducea un autoturism din direcţia localităţii Baia către municipiul Tulcea, ar fi intrat în coliziune faţă-spate cu un microbuz şcolar, condus de un bărbat, în vârstă de 41 de ani, din sat Panduru, ce transporta 20 de elevi ai Şcolii Gimnaziale Baia. \n\n În urma accidentului a rezultat rănirea bărbatului de 45 de ani şi a unui elev în vârstă de 14 ani, ambii fiind transportaţi la o unitate spitalicească în vederea acordării de îngrijiri medicale de specialitate. \n\n Ambii conducători deţineau permise de conducere corespunzătoare şi nu se aflau sub influenţa băuturilor alcoolice. \n\n În cauză, a fost întocmit dosar de cercetare penală sub aspectul săvârşirii infracţiunii de vătămare corporală din culpă. \n\n În continuare, poliţiştii efectuează verificări în vederea stabilirii cu exactitate a tuturor cauzelor şi circumstanţelor producerii accidentului. \n\n Ulterior, IPJ Tulcea a anunţat că în total, 4 elevi ce se aflau în microbuzul şcolar au fost transportaţi la spital.",
  "metadata": {
    "original_file": "Monitorul_De_Galati_0519.html"
  }
}