{
  "title": "Depistat la volan după ce fumase o ţigară cu cannabis! Incident la PTF Sculeni",
  "content": "Poliţiştii de frontieră din cadrul Punctului de Trecere a Frontierei Sculeni au depistat la controlul de frontieră un bărbat, cu cetăţenie română şi Republica Moldova, care conducea un autoturism şi, care, la testarea cu aparatul Drager Drugtest, rezultatul fiind pozitiv. \n\n \"În data de 19 august a.c., în jurul orei 18.50, în Punctul de Trecere a Frontierei Sculeni - I.T.P.F. Iaşi, s-a prezentat pentru efectuarea formalităţilor de control, pe sensul de ieşire din ţară, un bărbat cu cetăţenie română şi Republica Moldova, în vârstă de 31 de ani, conducând un autoturism înmatriculat în România. Cu ocazia controlului de frontieră, poliţiştii de frontieră au observat că bărbatul este incoerent şi prezintă caracteristicile unei persoane care a consumat substanţe psihoactive, motiv pentru care a fost condus la sediul Serviciului Rutier Iaşi, în vederea testării cu aparatul Drager Drugtest, rezultatul fiind pozitiv la THC-5 (CANNABIS). În conformitate cu prevederile legale în vigoare, persoana în cauză a fost condusă la I.M.L. Iaşi, pentru a i se preleva probe biologice. Cu privire la cele constatate, bărbatul a declarat că în timp ce se afla în Spania a achiziţionat o ţigară cu cannabis, pe care ulterior a fumat-o\", potrivit ITPF Iaşi. \n\n În cauză, se efectuează cercetări sub aspectul săvârşirii infracţiunii de conducerea pe drumurile publice a unui vehicul sub influenţa alcoolului sau a altor substanţe.",
  "metadata": {
    "original_file": "Monitorul_De_Galati_0209.html"
  }
}