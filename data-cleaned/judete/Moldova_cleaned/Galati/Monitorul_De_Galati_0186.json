{
  "title": "Surpriză explozivă la frontieră: Butelii cu freon descoperite într-un microbuz, în PTF Albiţa (FOTO)",
  "content": "Poliţiştii de frontieră din cadrul Punctului de Trecere a Frontierei Albiţa efectuează cercetări în privinţa unui bărbat cu cetăţenie română şi Republica Moldova care intenţiona să transporte în Franţa două butelii cu agent refrigerant R32(freon), deşi nu deţinea autorizaţie de transport pentru astfel de materiale. \n\n \"În data de 03 septembrie a.c., în jurul orei 23.00, în Punctul de Trecere a Frontierei Albiţa-I.T.P.F. Iaşi, pe sensul de intrare în ţară, s-a prezentat la controlul de frontieră în calitate de pasager într-un microbuz cu destinaţia Franţa, un bărbat cu cetăţenie română şi Republica Moldova, în vârstă de 39 de ani. Cu ocazia controlului de frontieră efectuat asupra mijlocului de transport, echipa comună de control a descoperit, în compartimentul pentru bagaje al microbuzului, două butelii cu agent refrigerant R32(freon), cu greutate netă de 9.5 kg fiecare, pe care cetăţeanul moldo-român intenţiona să le transporte în Franţa. În urma verificărilor specifice efectuate s-a concluzionat că bărbatul nu deţine autorizaţie de transport pentru astfel de materiale. Bunurile descoperite, în valoare de aproximativ 3.000 de lei, au fost ridicate în vederea continuării cercetărilor\", potrivit I.T.P.F. Iaşi. \n\n În cauză se efectuează cercetări sub pentru săvârşirea infracţiunilor de transport şi tranzit de substanţe şi preparate periculoase şi tentativă la contrabandă calificată, la finalizare urmând a fi dispuse măsurile legale care se impun. FOTO, mai jos!",
  "metadata": {
    "original_file": "Monitorul_De_Galati_0186.html"
  }
}