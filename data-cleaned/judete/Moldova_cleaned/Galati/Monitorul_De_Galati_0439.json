{
  "title": "Oancea: Certificat de competenţă profesională fals, descoperit la controlul de frontieră",
  "content": "Poliţiştii de frontieră din cadrul Punctului de Trecere a Frontierei Oancea efectuează cercetări în privinţa unui bărbat cu cetăţenie ucraineană care a prezentat la controlul de frontieră un certificat de competenţă profesională fals. \n\n \"În data de 09 ianuarie a.c., în jurul orei 18.40, în Punctul de Trecere a Frontierei Oancea-I.T.P.F. Iaşi, s-a prezentat pentru efectuarea formalităţilor de control, pentru a intra în ţară, un cetăţean ucrainean, în vârstă de 35 de ani, conducând un ansamblu rutier format dintr-un camion şi o remorcă, vehiculele fiind înmatriculate în Ucraina. La controlul de frontieră, bărbatul a prezentat, pe lângă documentele de călătorie şi un certificat de competenţă profesională pentru transportul internaţional de mărfuri, cu însemnele autorităţilor din Ucraina, eliberat în luna iunie a anului trecut. Având suspiciuni cu privire la autenticitatea documentului prezentat la control, colegii noştri au efectuat verificări suplimentare, ocazie cu care au stabilit că acesta nu îndeplineşte condiţiile de formă şi fond ale unuia autentic, fiind fals\", potrivit I.T.P.F. Iaşi. \n\n În cauză, poliţiştii de frontieră efectuează cercetări sub aspectul săvârşirii infracţiunilor de uz de fals şi complicitate la fals material în înscrisuri oficiale, la finalizare urmând a fi dispuse măsurile legale care se impun.",
  "metadata": {
    "original_file": "Monitorul_De_Galati_0439.html"
  }
}