{
  "title": "Bărbatul care a dat foc casei lui Miron Mitrea a ajuns după gratii",
  "content": "Angajatul care a dat foc casei de vacanţă, din comuna Crişan, judeţul Tulcea, marţi, a fost reţinut. \n\n ”În data de 6 septembrie 2023, în urma investigaţiilor şi activităţilor desfăşurate de către poliţiştii Inspectoratului de Poliţie al Judeţului Tulcea, cu privire la evenimentul sesizat prin S.N.U.A.U. 112 la data de 5 septembrie 2023, privind incendierea unui imobil, în localitatea Crişan, s-a dispus luarea măsurii reţinerii pentru 24 de ore faţă de un bărbat, în vârstă de 45 de ani, din judeţul Constanţa, acesta fiind depus în Centrul de Reţinere şi Arestare Preventivă a I.P.J Tulcea. \n\n În continuare se efectuează cercetări privind săvârşirea infracţiunii de distrugere în cadrul dosarului de cercetare penală întocmit, în vederea stabilirii tuturor împrejurărilor relevante în cauză”, au informat poliţiştii tulceni. \n\n Aşa cum am relatat în articolul ”Casa lui Miron Mitrea din Delta Dunării, incendiată intenţionat de un angajat” , pompierii s-au chinuit 4 ore să stingă incendiul care a mistuit 7 camere din clădire, pe o suprafaţă de aproximativ 200 mp.",
  "metadata": {
    "original_file": "Monitorul_De_Galati_0558.html"
  }
}