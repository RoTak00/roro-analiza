{
  "title": "Prefectura Neamț raportează finalizarea constituirii Consiliilor Locale. Ultimul episod – Tarcău!",
  "content": "Luni, 11 noiembrie 2024, în prezența domnului Gheorghe Palade, secretar general al Instituției Prefectului – Județul Neamț, a avut loc ședința de constituire a Consiliului Local al comunei Tarcău.\n\nÎn cadrul acestei ședințe, au depus jurământul șapte consilieri locali. Precizăm că ceilalți șase (din totalul de 13) și-au preluat mandatele în prima ceremonie de învestire, desfășurată în 28 octombrie a.c., când și primarul ales, domnul Manole-Dănuț Fîrțălă și-a preluat oficial mandatul.\n\nAstfel, au fost îndeplinite condițiile de constituire a legislativului local și urmează să fie emis Ordinul Prefectului prin care se declară legal constituit Consiliul Local al comunei Tarcău.\n\nPrin această ceremonie, Instituția Prefectului încheie maratonul ședințelor de învestire a primarilor aleși și de constituire a noilor Consilii Locale, proces demarat în urma alegerilor locale din 9 iunie. În toate cele 82 de localități nemțene, precum și la nivelul Consiliului Județean Neamț, noile echipe administrative și-au preluat atribuțiile, fiind pregătite să răspundă nevoilor cetățenilor.\n\n„ A fost o perioadă plină pentru mine și colegii mei, dar am reușit să încheiem cu succes constituirea noilor administrații locale în județul Neamț. Sper ca toate echipele alese să aducă stabilitate și implicare în comunitățile pe care le reprezintă ”, a declarat prefectul Adrian Bourceanu. „ Continuăm, cu aceeași dedicare, pregătirile pentru alegerile parlamentare și prezidențiale, pentru a asigura cetățenilor un proces electoral corect și transparent .”\n\nInstituția Prefectului – Județul Neamț rămâne alături de administrațiile locale și de cetățenii județului, sprijinindu-i cu responsabilitate și profesionalism.",
  "metadata": {
    "original_file": "Vestea_0201.html"
  }
}