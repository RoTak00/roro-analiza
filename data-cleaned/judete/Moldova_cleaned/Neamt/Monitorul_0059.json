{
  "title": "Edilitare prin Piatra Neamț",
  "content": "Administrația municipiului Piatra Neamț a anunțat că Baia Publică City Spa va fi închisă, începând cu data de joi, 23 ianuarie 2025, pentru o perioadă de trei săptămâni, în vederea executării unor lucrări de reparații de întreținere și pentru igenizare.\n\nLucrările se vor efectua la sistemul de ventilație ce deservește facilitățile de la parterul clădirii (piscina, sauna umedă, sauna uscată, baia turcească, dușuri, vestiare), dar vor fi făcute și lucrări de igienizare în spațiile de la acest nivel.\n\nDe ieri, 20 ianuarie, pe bulevardul Traian a început montarea stâlpilor pentru semafoare, pe partea dreaptă a sensului de deplasare Spital – Colegiul „Gheorghe Cartianu”. Lucrările se vor efectua la fiecare trecere pentru pietoni de pe sectorul cuprins între cele două ronduri giratorii.\n\n„Zona lucrărilor va fi semnalizată corespunzător și rugăm participanții la trafic să respecte indicațiile pentru a preveni producerea de evenimente rutiere. Ne cerem scuze pentru disconfortul creat!”, se precizează într-un comunicat al primăriei.",
  "metadata": {
    "original_file": "Monitorul_0059.html"
  }
}