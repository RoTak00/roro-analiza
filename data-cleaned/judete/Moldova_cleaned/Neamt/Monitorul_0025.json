{
  "title": "Impact violent între tren și autoturism",
  "content": "■ o femeie de 28 de ani, transportată la spital ■\n\nUn accident feroviar s-a produs la trecerea peste nivel de cale ferată din localitatea Dagâța, județul Neamț, unde un autoturism a fost lovit de trenul R 11449, care circula pe ruta Roman-Buhăiești. În urma impactului, șoferița autoturismului, o femeie în vârstă de 28 de ani, a fost grav rănită și transportată de urgență la spital.\n\nIncidentul a avut loc în jurul orei 18:30, iar Dispeceratul Integrat ISU – SMURD – SAJ Iași a fost alertat imediat. La fața locului au intervenit rapid echipaje de salvare din județele Iași și Neamț, inclusiv autospeciale de descarcerare și echipamente pentru acordarea primului ajutor.\n\nLa momentul accidentului, în tren se aflau trei călători, care nu au fost răniți. În schimb, șoferița autoturismului era încarcerată, dar conștientă. Echipajele ISU Neamț au ajuns primele la locul accidentului și au început operațiunile de descarcerare. După ce a fost extrasă din mașină, victima a fost predată echipajului medical SAJ Neamț, care a stabilizat-o. Ulterior, aceasta a fost transportată de echipajul de terapie intensivă mobilă la Spitalul Clinic Județean de Urgență „Sf. Spiridon” din Iași, prezentând multiple traumatisme, dar fiind conștientă și cooperantă.\n\nAutoritățile au demarat o anchetă pentru a stabili cu exactitate circumstanțele în care s-a produs accidentul. Poliția și alte instituții competente analizează posibilele cauze, inclusiv respectarea semnalizării la trecerea la nivel cu calea ferată.",
  "metadata": {
    "original_file": "Monitorul_0025.html"
  }
}