{
  "title": "Târgul „Piatra lui Crăciun” – trepte către revitalizarea orașului",
  "content": "Piatra Neamț se schimbă mereu. Nu îndeajuns, nu există încă acel momentum care să împingă lucrurile către un efort colectiv menit să-i redea strălucirea și să-i (re) construiască un viitor solid. Încă.\n\nIar Târgul „Piatra lui Crăciun” nu este doar un eveniment sezonier, ci un fragment al acestei schimbări, o manifestare concretă a dorinței unui grup de oameni dedicați de a oferi conținut și substanță pentru a modifica imaginea orașului. Dincolo de luminițele festive și atmosfera de sărbătoare, târgul reprezintă o investiție în comunitate, o încercare de a redefini identitatea locală și de a oferi pietrenilor motive de mândrie și de apartenență.\n\nAcum 35 de ani – și asta plasează lucrurile între nostalgie, dar și regret, confuzie, speranță intense – pulsul orașului era dictat de sirenele fabricilor. Combinatul de Fire și Fibre Sintetice de la Săvinești, Petrocart, Avicola –cea mai mare fermă de păsări din sud-estul Europei – defineau peisajul economic și social. Era o epocă a industriei grele, Petrotub Roman doar la un întins de braț, cu miros de fum și zgomot de mașini, un moment dispărut în timp. Cu o parte din industrie caducă, cu oameni care munceau în trei schimburi” sacrificând prezentul lor pentru viitorul nevăzut al zilei de azi, s-a plătit datoria națională. O întreagă generație a fost chemată constant să se sacrifice pentru ”un bine superior”, pentru cei care urmau să vină. Li s-a cerut să muncească din greu, să îndure lipsuri, să plătească datoria externă – și au plătit-o cu vârf și îndesat – pentru cei ce aveau să vină. Ironia sorții face ca, astăzi, acei oameni să trăiască cu pensii care nu reflectă efortul lor de-o viață. Un capitol important din istoria noastră, o identitate pe care nu o putem ignora și pe care trebuie să o înțelegem în complexitatea ei.\n\nAstăzi, Piatra Neamț se străduie să se reinventeze, păstrând amintirea trecutului, cu bunele și cu relele sale, dar privind cu încredere spre viitor. Municipalitatea a depus eforturi pentru a da orașului un suflu proaspăt. Piața centrală, inima orașului, a fost transformată într-un spațiu modern și primitor. Fântânile arteziene, spațiile verzi îngrijite și iluminatul public modern creează o atmosferă plăcută. Străzile au fost reabilitate (să nu ne ducem în istoria reabilitărilor chiar la început de an), clădiri istorice au fost restaurate, iar parcurile au fost reamenajate, oferind oaze de verdeață și liniște în mijlocul orașului. Investițiile în infrastructură, în educație și cultură au contribuit la creșterea calității vieții și la un mediu urban mai atractiv.\n\nUn rol important în această revitalizare îl joacă și evenimentele culturale, menite să aducă oamenii împreună. Târgul „Piatra lui Crăciun”, un eveniment anual mult așteptat, nu este doar un prilej de bucurie și distracție, ci și un moment de comuniune și vindecare pentru comunitate. Evenimentul a marcat începutul perioadei festive, cu aprinderea iluminatului public, concerte, spectacole și activități pentru toate vârstele.\n\nDincolo de aspectul comercial, cu standuri cu produse tradiționale și cadouri, târgul a devenit un spațiu al întâlnirii, al reconectării cu tradițiile și cu spiritul sărbătorilor de iarnă. Este un efort al municipalității și al Consiliului Județean de a oferi un cadru propice pentru refacerea legăturilor comunitare, prin intermediul artei și al culturii.\n\nPrimarul Adrian Niță are acum o mare responsabilitate: aceea de a duce (supra)viețuirea comunității dincolo de spectacolul local, într-o formă de responsabilitate tenace. Nu este suficient să oferim doar evenimente festive, ci trebuie să construim un viitor sustenabil pentru Piatra Neamț. Aceasta înseamnă o muncă constantă și dedicată pentru a atrage investiții, pentru a susține antreprenoriatul local, pentru a crea locuri de muncă și pentru a oferi tinerilor perspective reale de dezvoltare în orașul lor.\n\nÎnsă, dincolo de infrastructură și evenimente, adevărata valoare a unui oraș stă în oamenii săi. Avem nevoie de oameni dedicați, de antreprenori curajoși, de viziune pe termen lung și, mai ales, de presiune constantă asupra clasei politice pentru a recrea un mediu economic competitiv, nu doar la nivel local sau național, ci și pe piețe externe. Trebuie să ne păstrăm și să ne creștem valorile și tinerii acasă, să nu fim doar o sursă de „carne de export” în exodul creierelor.\n\nPentru aceasta, este nevoie de proiecte ambițioase pe termen mediu și lung, de curajul de a refuza rezultate facile și fictive și de asumare a unor decizii, indiferent de consecințe. Trebuie să investim în educație, în cercetare și inovare, să susținem antreprenoriatul și să creăm un mediu propice dezvoltării afacerilor. Doar astfel vom putea construi un viitor prosper pentru Piatra Neamț, un viitor în care tinerii noștri să-și dorească să rămână și să contribuie la dezvoltarea comunității.\n\nPiatra Neamț are un mare potențial. Cu o comunitate unită, cu oameni dedicați și cu o viziune clară, acest oraș poate fi transformat într-un loc în care să ne simțim cu adevărat acasă.",
  "metadata": {
    "original_file": "Monitorul_0135.html"
  }
}