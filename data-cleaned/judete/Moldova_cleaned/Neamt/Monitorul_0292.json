{
  "title": "Traseu montan din Ceahlău, închis de Salvamont Neamț",
  "content": "■ este vorba despre poteca alpină care duce de la cascada Duruitoarea la cabana Dochia ■ celelalte trasee rămân deschise ■\n\nÎn vederea prevenirii accidentelor turistice și a situațiilor care ar putea pune viața în pericol, începând de astăzi, 03 decembrie 2024, sectorul de traseu Cascada Duruitoarea – Piciorul Șchiop (spre cabana Dochia și Vârful Toaca) se închide traficului turistic.\n\n„Măsura a fost luată având în vedere acumulările de zăpadă din zona superioară și gheața care a început să ase formeze în porțiunile expuse căderii în gol. Toate celelalte trasee, aflate în administrarea Salvamont Neamț, rămân deschise traficului turistic. Vă mulțumim pentru înțelegere!”, a transmis Salvamont.\n\nPentru cei care se încumetă să urce pe Ceahlău în următoarea perioadă, salvamontiştii recomandă: să vă alegeţi traseul în funcţie de forma fizică, plecaţi devreme pentru a evita să fiţi surprinşi de întuneric, să nu parcurgeţi trasee cu expunere mare în vânt şi să nu staţionaţi în culoarele de vânt, să folositi numai trasee marcate şi să folosiţi echipament de iarnă.\n\nAlte sfaturi de neignorat sunt consumul mare de lichide, dar în nici un caz băuturi alcoolice, consultarea prognozelor meteo înainte de a pleca spre vârful masivului, la Toaca sau la cabana Dochia şi evitarea deplasărilor când instabilitatea atmosferică este mare, pe viscol şi vizibilitate redusă.\n\n„Echipaţi-vă corespunzător sezonului de iarnă. Din rucsac nu trebuie să lipsească o trusă de prim-ajutor, lanternă, pelerină şi haine groase de schimb. Dacă sunteţi surprinşi de întuneric, încercaţi să identificaţi o poziţie certă şi să o comunicaţi la Salvamont. Nu părăsiţi zona în care aţi fost localizaţi! E o greşeală care vă poate costa viaţa!“, declara Raul Papalicef, şeful Salvamont Neamţ.",
  "metadata": {
    "original_file": "Monitorul_0292.html"
  }
}