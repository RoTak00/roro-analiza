{
  "title": "Sărbători pe acorduri clasice la Cinema Mon Amour Piatra-Neamț",
  "content": "Magia sărbătorilor și a iernii la Piatra-Neamț va fi adusă de artiști de înaltă clasă într-un spectacol extraordinar. Orchestra Filarmonicii „Mihail Jora” din Bacău, împreună cu dirijorul Constantin Grigore și soprana Cristina Popa, va concerta pe 22 decembrie, de la ora 19.00, la Cinema Mon Amour. Spectacolul dedicat melomanilor esteoferit de Primăria Piatra-Neamț, în cadrul Târgului „Piatra lui Crăciun”.\n\n„Am gândit programul evenimentelor de sărbători astfel încât să răspundă tuturor preferințelor muzicale și să ajungă la sufletul cât mai multor pietreni. Pentru cei care iubiți muzica clasică, am invitat la Piatra-Neamț artiștii Filarmonicii Mihail Jora, care au pregătit un adevărat regal simfonic de sărbători. Vă aștept să ne bucurăm împreună de o seară a eleganței și rafinamentului, să mai scriem astfel o filă din povestea magică a sărbătorilor la Piatra-Neamț” a declarat primarul Vasile-Adrian Niță.\n\nProgramul va îmbina lucrări îndrăgite din repertoriul românesc de sărbători cu piese celebre din repertoriul universal. „Crăciunu-i iubire” – A. Burcă, „Legănelul lui Iisus” – V. Teodorian, „White Christmas” – I. Berlin, „Have Yourself a Merry Little Christmas” – H. Martin și „It’s Beginning To Look A Lot Like Christmas” – M. Willson sunt doar câteva din lucrările care vor crea atmosfera de sărbătoare.\n\nOrganizatorii au transmis că intrarea la acest concert extraordinar va fi liberă, dar pentru buna desfășurare a evenimentului, se va face în baza invitațiilor oferite gratuit la Cinema Mon Amour. Invitațiile vor putea fi ridicate începând de astăzi, 9 decembrie 2024, de la casieria cinematografului, în intervalul orar 14.30-20.00, în limita a două invitații de persoană.",
  "metadata": {
    "original_file": "Monitorul_0265.html"
  }
}