{
  "title": "Mitropolia Moldovei și Bucovinei: 10.000 de litri de agheasmă pentru sărbătoarea Bobotezei",
  "content": "Conform biroului de presă al Arhiepiscopiei Iașilor, „apa sfințită, cunoscută sub numele de Agheasma Mare, se gustă dimineața, urmată de anafură, timp de opt zile, până pe 14 ianuarie, când are loc Odovania praznicului Botezului Domnului, marcând astfel încheierea prăznuirii liturgice”.\n\n„Prin invocarea Duhului Sfânt, această apă dobândește puterea de a sfinți, a vindeca și a alunga duhurile necurate. În timpul slujbei de Bobotează, ne rugăm ca apa sfințită să devină pentru cei care vor fi stropiți sau vor gusta din ea «spre curățirea sufletelor și a trupurilor, spre vindecarea patimilor, spre sfințirea caselor și pentru orice folos necesar»”, a precizat Biroul de presă al Arhiepiscopiei Iașilor.\n\nBoboteaza, sărbătorită pe 6 ianuarie, alături de ziua Sfântului Ioan Botezătorul, prăznuită pe 7 ianuarie, marchează finalul ciclului de 12 zile dedicate sărbătorilor de iarnă, care încep în Ajunul Crăciunului.\n\nAnul acesta, la Mitropolie, pentru sărbătoarea Bobotezei au fost pregătiți 10.000 de litri de agheasmă.",
  "metadata": {
    "original_file": "Monitorul_0128.html"
  }
}