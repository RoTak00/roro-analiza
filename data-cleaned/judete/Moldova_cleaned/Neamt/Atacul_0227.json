{
  "title": "Deputatul Leoreanu, despre admiterea României în Spațiul Schengen: „Nu este un moft, este un drept al nostru și o nedreptate în fața căreia suntem puși și care ar trebui să înceteze. Acum!”",
  "content": "Deputatul PNL Laurențiu Dan Leoreanu este prezent, zilele acestea, la Conferința Europeană Interparlamentară privind Politica Externă și de Securitate Comune (PESC), respectiv Politica de Securitate și Apărare Comune (PSAC) ale Uniunii Europene. Întâlnirea este organizată de Președinția semestrială spaniolă a Uniunii Europene, la Madrid, parlamentarul nemțean participând la această manifestare alături de Sorin Moldovan, Rozalia Biro și Titus Corlățean.\n\n„A fost o oportunitate pentru a reitera angajamentul ferm al României față de eforturile de război ale Ucrainei, alături de care am fost de la începutul conflictului, prin faptul că ne păstrăm rolul de furnizor de securitate în regiune, concomitent cu dezvoltarea potențialului de tranzit pentru logistica destinată refugiaților ucraineni. România susține parcursul pro-european și euroatlantic al Republicii Moldova, Ucrainei și Georgiei și rămâne statornică acestor principii, parte a comportamentului nostru geopolitic la nivel internațional. În același timp, am solicitat să avem parte de același tratament, bazat pe respect reciproc, și să fim admiși în spațiul Schengen, astfel încât românii să beneficieze de drepturi depline ca toți ceilalți cetățeni ai Uniunii Europene. Nu este un moft, este un drept al nostru și o nedreptate în fața căreia suntem puși și care ar trebui să înceteze. Acum!” , a declarat Laurețiu Dan Leoreanu.\n\n⚠️ ️️ Articolele publicate de ATACUL.RO nu pot fi preluate decât în limita a 500 de caractere şi obligatoriu cu citarea sursei (indicarea link-ului este obligatorie). În caz contrar, ne rezervăm dreptul de a ne adresa instanței de judecată.",
  "metadata": {
    "original_file": "Atacul_0227.html"
  }
}