{
  "title": "Două accidente, tot atâtea victime",
  "content": "Cadrele Poliției Piatra-Neamț au fost sesizate, la data de 21 ianuarie 2025, în jurul orei 08:30, cu privire la producerea unui eveniment rutier, pe breteaua care face legătura între bulevardul Dacia și strada Petru Rareș, din municipiu, incident soldat cu vătămarea corporală a unei persoane.\n\nÎn urma verificărilor efectuate, s-a stabilit faptul că, în timp ce un bărbat, în vârstă de 46 de ani, din Piatra-Neamț, conducea un autoturism pe sectorul de drum menționat, a intrat în coliziune cu o mașină, condusă de o femeie de 51 de ani, din aceeași localitate, care se deplasa în fața sa.\n\nÎn urma evenimentului rutier, a rezultat rănirea conducătoarei auto, care a fost transportată la o unitate medicală. Ambii șoferi au fost testați alcoolscopic, rezultatele fiind negative. Polițiștii continuă cercetările sub aspectul săvârșirii infracțiunii de vătămare corporală din culpă.\n\nCu o zi în urmă, în jurul orei 11:30, polițiștii din cadrul Biroului Rutier Roman au fost sesizați cu privire la producerea unui eveniment rutier, în localitatea Tămășeni, în intersecția Drumului Județean 201C cu strada Busuiocului, soldat cu rănirea unui bărbat.\n\n„În urma verificărilor efectuate de polițiști, s-a stabilit faptul că, evenimentul rutier s-ar fi produs pe fondul neacordării de prioritate vehicule, între un autoturism condus de o femeie, în vârstă de 45 de ani și un biciclist în vârstă de 53 de ani, ambii din aceeași localitate”, a transmis Poliția Neamț.\n\nRănit a fost biciclistul, care a fost transportat la o unitate medicală. Conducătoarea auto a fost testată alcoolscopic, rezultatul fiind negativ. În cazul biciclistului a rezultat o valoare de 0,20 mg/l alcool pur în aerul expirat. Se fac certări pentru săvârșirea infracțiunii de vătămare corporală din culpă.",
  "metadata": {
    "original_file": "Monitorul_0061.html"
  }
}