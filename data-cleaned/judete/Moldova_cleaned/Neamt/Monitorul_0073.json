{
  "title": "Sportul minții. Un copil de 6 ani, rezultat remarcabil la șah",
  "content": "Un micuț șahist de la Clubul Sportiv Municipal Roman a început noul an în forță, participând, în perioada 3-7 ianuarie 2025, la Căciulata, în județul Vâlcea, la Campionatele Naționale Școlare de Șah „Elisabeta Polihroniade”, dedicate categoriilor de vârstă impare.\n\nCompetiția a fost organizată de CS Elisabeta Polihroniade și Fundația Gambit – Elisabeta Polihroniade, cu sprijinul Federației Române de Șah și a fost omologată de Federația Internațională de Șah (FIDE). CSM Roman a fost reprezentată de către mezinul secției de șah, Eric Bejan, care, la doar 6 ani, a participat la categoria U7.\n\nEl este pregătit de instructorul grupării din orașul de la malurile Moldovei și Siretului, Ionuț Gânju. Conform precizărilor acestuia, Eric Bejan a avut o evoluție remarcabilă, încheind competiția pe locul al IV-lea, cu cinci victorii din șapte posibile, fiind la egalitate de puncte cu ocupanții locului al II-lea și al III-lea.\n\nInstructorul a declarat că, din păcate, criteriile de departajare nu i-au fost favorabile șahistului romașcan, dar rezultatul e unul de excepție și este convins că despre acest copil talentat se va mai auzi în viitorul apropiat, participarea sa la o competiție de o asemenea anvergură însemnând pentru club un început de an în forță.",
  "metadata": {
    "original_file": "Monitorul_0073.html"
  }
}