{
  "title": "Epoca Iohannis în PNL s-a încheiat!",
  "content": "În urma votului exprimat în primul tur al alegerilor prezidențiale – un vot de protest la adresa actualei clase politice – Partidul Național Liberal a înțeles mesajul românilor și a luat unele decizii esențiale.\n\nPrima dintre ele a fost schimbarea conducerii partidului și alegerea lui Ilie Bolojan în funcția de președinte al PNL. Un prim anunț a fost distanțarea fermă de președintele României, Klaus Iohannis, cel care trebuie să-și încheie mandatul fără niciun amestec în deciziile interne al Partidului Național Liberal.\n\nUn alt obiectiv important al PNL este reducerea numărului de parlamentari la 300, așa cum au decis românii prin Referendumul din 2009. În acest sens, vom depune un proiect de lege în Parlament în primele șase luni ale anului 2025.\n\nReducerea cheltuielilor cu demnitarii, reducerea subvenției partidelor, dar și reducerea numărului de ministere sunt alte obiective clare asumate de Partidul Național Liberal. Acestor decizii se adaugă și reforma administrativă, prin fuzionarea agențiilor statului, acolo unde este posibil, ceea ce va conduce la reducerea semnificativă a posturilor de conducere.\n\nReforma statului trebuie să înceapă cu reforma lumii politice. De altfel, asta au cerut românii prin votul de duminică, iar Partidul Național Liberal este conștient de aceste realități și acționează în consecință.",
  "metadata": {
    "original_file": "Vestea_0128.html"
  }
}