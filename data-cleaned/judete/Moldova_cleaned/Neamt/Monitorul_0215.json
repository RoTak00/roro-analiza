{
  "title": "”Nunta de Aur”, aflată la a XVI-a ediție",
  "content": "■ 60 de cupluri care au împlinit 50 de ani de căsnicie au participat la ”Nunta de Aur” ■ acestea au participat la o masă festivă oferită de Primărie și au primit din partea instituției flori și un plic cu bani\n\nUna din sărbătorile consacrate, organizate în fiecare an în luna decembrie este ”Nunta de Aur”.\n\nAnul acesta, marți, 17 decembrie, la Hanul Mărioarei a avut loc ceremonia la care 60 de perechi, care au împlinit 50 de ani de căsnicie au fost sărbătorite de municipalitate. Ceremonia a început, ca în fiecare an, cu o slujbă religioasă.\n\n”Acum 16 ani, în primul mandat de primar, cu speranța că va deveni tradiție, am dorit să creăm un eveniment care să reflecte atât împlinirea, cât și respectul pentru romașcanii care și-au stat alături, soț și soție, cu bune și cu rele, cu răbdare și succes, cu zâmbet și speranță, pentru 50 de ani – Nunta de Aur!\n\nIată-ne, în 2024, la un nou ceas de sărbătoare, cu oameni frumoși, care primesc aprecierea comunității, cu gânduri calde și sincere. A fost o onoare și o plăcere să trăim împreună aceste momente, pentru că Romanul nu este doar un oraș, ci mai mult decât o comunitate – o familie. O familie care-și respectă seniorii și care vrea să arate că stăm uniți, cu emoție și bucurie, precum ieri, azi și mâine. Mă înclin cu respect!”, a spus primarul Dan Laurențiu Leoreanu, care le-a urat sărbătoriților mulți ani fericiți și să aibă parte de tot ce e mai bun pe lume și să trăiască încă mulți ani împreună, cu sănătate, cu iubire și liniștea maturității.",
  "metadata": {
    "original_file": "Monitorul_0215.html"
  }
}