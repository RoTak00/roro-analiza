{
  "title": "12 pisici și câini găsiți aproape morți de foame",
  "content": "La data de 23 septembrie 2024, polițiștii din cadrul Biroului pentru Protecția Animalelor Neamț au intervenit, în urma unei sesizări primite prin SNUAU 112, pe Bulevardul Decebal, în municipiul Piatra Neamț, la locuința unei femei în vârstă de 67 de ani, care nu a mai fost văzută de vecini de aproximativ o săptămână.\n\nAjunși la fața locului, alături de un echipaj al Inspectoratului pentru Situații de Urgență Neamț și unul de la Serviciul Județean de Ambulanță Neamț, polițiștii au intervenit în baza prevederilor legale și au pătruns în locuință. În interior, au găsit o femeie în stare de inconștiență, care a fost transportată de urgență la Spitalul Județean Neamț pentru îngrijiri medicale.\n\nPe lângă salvarea persoanei, intervenția s-a concentrat și pe salvarea animalelor aflate în locuință. Au fost descoperite 10 pisici și doi câini, toate într-o stare avansată de neglijență, fără hrană, apă sau asistență medicală adecvată. Polițiștii au emis un ordin de plasare în adăpost, animalele fiind preluate de o firmă de specialitate și transportate la un adăpost unde vor primi îngrijirea necesară.",
  "metadata": {
    "original_file": "Vestea_0278.html"
  }
}