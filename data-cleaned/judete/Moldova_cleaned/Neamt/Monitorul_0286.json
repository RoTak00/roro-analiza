{
  "title": "Traseul Duruitoarea – Piciorul Șchiop (spre Cabana Dochia și Vf. Toaca) închis traficului turistic",
  "content": "■ cel mai mare strat de zăpadă din țară, peste 40 de centimetri, în Ceahlău ■\n\nSalvamont Neamț a anunțat că, începând de miercuri, 4 decembrie 2024, sectorul de traseu Cascada Duruitoarea – Piciorul Șchiop (spre Cabana Dochia și Vf. Toaca) se închide traficului turistic. Măsura a fost luată pe fondul acumulărilor de zăpadă și a plăcilor de gheață formate și are în vedere siguranța celor care vor să urce pe munte. \n\n Potrivit meteorologilor, pe vârful Toaca din masivul Ceahlău, la această dată, se înregistrează cel mai mare strat de zăpadă din țara noastră: peste 40 de centimetri. \n\n Salvamontiștii atrag atenția tuturor celor care iubesc drumețiile, să se informeze din surse autorizate înainte de orice ascensiune montană privind traseele lipsite de riscuri, să țină cont de prognoza meteorologică și să acorde atenție sporită privind necesitatea utilizării echipamentului de iarnă.",
  "metadata": {
    "original_file": "Monitorul_0286.html"
  }
}