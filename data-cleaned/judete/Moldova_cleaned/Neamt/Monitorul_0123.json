{
  "title": "Tatiana Bălău aduce acasă Premiul de Excelență, purtând tradițiile românești până la Montreal",
  "content": "La 22 decembrie 2024, Tatiana Cristiana Bălău, membră a grupului vocal „Florile și Codrișorii Stânișoarei”, a adus bucurie și mândrie comunității sale, obținând Premiul de Excelență la Festivalul-concurs de datini pentru copiii români de pretutindeni , desfășurat online, Montreal, Canada.\n\nCu o interpretare emoționantă și autentică, Tatiana a impresionat juriul și a obținut un punctaj remarcabil de 97 de puncte.\n\n„Munca noastră se vede în fiecare copil care urcă pe scenă, fie ea și virtuală. Avem în grupul vocal copii talentați din toate satele de pe Valea Bistriței, de la Broșteni, până la Grințies și Petru Vodă. Tatiana este un exemplu minunat pentru toți”, a declarat cu emoție doamna profesoară Marcela Bondar, coordonatoarea grupului vocal.\n\nTatiana Bălău, originară din Cotârgași, Suceava, continuă astfel tradiția performanței, urmând exemplul colegei sale, Medeea Todirică din Borca, câștigătoare a ediției anterioare.\n\nFestivalul a adus împreună peste 250 de copii din întreaga lume, oferindu-le ocazia să își exprime talentul și dragostea pentru datinile românești, indiferent de distanță. În ciuda desfășurării online, căldura și emoția colindelor și a tradițiilor românești au traversat granițele și au ajuns până în sufletele celor care au urmărit competiția.\n\nTatiana și colegii săi sunt dovada vie că rădăcinile culturii românești cresc frumos oriunde ar fi cultivate.",
  "metadata": {
    "original_file": "Monitorul_0123.html"
  }
}