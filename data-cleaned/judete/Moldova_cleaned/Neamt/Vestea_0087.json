{
  "title": "DIICOT și SCCO Neamț, captură în București! 2 traficanți reținuți cu 1,5 kg de canabis și 310 g de cristal",
  "content": "Polițiștii Serviciului de Combatere a Criminalității Organizate Neamț, împreună cu procurorii Direcției de Investigare a Infracțiunilor de Criminalitate Organizată și Terorism – Biroul Teritorial Neamț, au documentat activitatea infracțională a 2 persoane, de 25 și 26 de ani (membri ai aceleiași familii), cercetate pentru trafic de droguri de risc și mare risc, introducere în țară de droguri de risc și mare risc și deținere, fără drept, de droguri de risc, în vederea consumului propriu.\n\nÎn seara de 4 decembrie a.c., cele două persoane cercetate au fost prinse în flagrant delict, în municipiul București, în timp ce ar fi comercializat peste 1,5 kilograme de canabis (drog de risc) și aproximativ 310 grame de cristal (3-CMC, drog de mare risc), pentru suma de 43.000 de lei.\n\nIeri 5 decembrie 2024, procurorii D.I.I.C.O.T. – Biroul Teritorial Neamț au dispus reținerea acestora, pentru 24 de ore, iar ulterior judecătorul de drepturi și libertăți din cadrul Tribunalului Neamț a dispus arestarea preventivă a celor două persoane, pentru 30 de zile.\n\nFacem precizarea că pe întreg parcursul procesului penal, persoanele cercetate beneficiază de drepturile și garanțiile procesuale prevăzute de Codul de procedură penală, precum și de prezumția de nevinovăție.",
  "metadata": {
    "original_file": "Vestea_0087.html"
  }
}