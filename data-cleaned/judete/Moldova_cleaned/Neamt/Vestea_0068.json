{
  "title": "Realitatea TV: Ponta, ori candidat suveranist (în locul lui Georgescu) ori șef la PSD (în locul lui Ciolacu)",
  "content": "Victor Ponta a fost una din vedetele știrilor și emisiunilor de la Realitatea TV de ieri, fostul președinte al PSD fiind creditat ca personaj în două scenarii. \n\n Unul din scenarii se referă la o potențială lovitură de Palat care ar urma să aibă loc în PSD prin care Victor Ponta să preia funcția de președinte al social-democraților deținut acum de Marcel Ciolacu. În spatele acestui scenariu sau parte la el ar fi mai mulți PSD-iști cu notorietate, inclusiv Vasile Dâncu. \n\n O astfel de ipoteză este alimentată și de știrile și declarațiile din ultimele zile, inclusiv cea dată de Ponta conform căreia el nu va vota pe Elena Lasconi (deși Ciolacu anunțase altceva). Practic, situația respectivă a fost un de revoluție declarativă. \n\n Chiar dacă nu au arătat acest fapt pe față, există destui PSD-iști de frunte (parlamentari, primari, președinți CJ) care au avut același sentiment de niet-Lasconi ca Ponta.\n\nAl doilea scenariu vizează o potențială candidatură a lui Victor Ponta ca reprezentant al suveraniștilor, în caz că Călin Georgescu nu va mai putea candida(ceea ce este foarte posibil, vorbindu-se tot mai intens despre o respingere a unei noi eventuale candidaturi, pe model Șoșoacă). \n\n Cum George Simion este văzut ca un fel de succesor al lui Georgescu, unii analiști anticipează o posibilă înțelegere Ponta-Simion, plecând de la premisa că Ponta ar fi văzut drept mai frecventabil de cancelariile europene iar șeful AUR ar urma să primească, în compensație, nominalizare și sprijin pentru funcția de premier.",
  "metadata": {
    "original_file": "Vestea_0068.html"
  }
}