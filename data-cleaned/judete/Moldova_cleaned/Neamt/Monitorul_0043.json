{
  "title": "Casă mistuită de flăcări",
  "content": "Cadrele Inspectoratului pentru Situații de Urgență „Petrodava” Neamț au fost solicitate miercuri, 22 ianuarie 2025, în jurul orei 18:39, să intervină în comuna Gârcina pentru stingerea unui incendiu produs la o casă situată pe strada Vornicului din satul Almaș.\n\nAu fost trimise la locul indicat forțe și mijloace de intervenție de la Detașamentul de pompieri Piatra-Neamț și serviciul voluntar de urgență din comună. La sosirea primelor echipaje incendiul se manifesta generalizat la acoperișul casei.\n\nCuprinse de flăcări erau și două anexe gospodărești, existând posibilitatea propagării la fondul forestier din imediata apropiere. Forțele de intervenție au acționat pentru lichidarea incendiului în urma căruia a ars acoperișul casei pe o suprafață de 100 de metri pătrați.\n\nAu fost distruse și anexele gospodărești pe o suprafață de 150 de metri pătrați, plus bunurile din interiorul acestora (2 mc de lemn și articole de uz gospodăresc). Efectul termic al curentului electric a fost cauza probabilă de producere a incendiului.",
  "metadata": {
    "original_file": "Monitorul_0043.html"
  }
}