{
  "title": "Chiria la blocurile ANL se indexează cu rata inflației de anul trecut",
  "content": "Ca în fiecare an, autoritățile publice locale se pregătesc să stabilească și cuantumul chiriilor pe care trebuie să le plătească romașcanii ce locuiesc în blocuri ANL. Reprezentanții primăriei au făcut publică solicitarea ca toți cei care locuiesc în apartamente construite cu fonduri ANL să depună documentele necesare recalculării chiriei.\n\nAstfel, data limită impusă pentru depunerea documentelor în vederea actualizării chiriei, cu rata inflației, comunicată de Institutul Național de Statistică, este 14 februarie 2025 și ca urmare titularii contractelor de închiriere trebuie să prezinte adeverințe, care să cuprindă veniturile nete realizate între ianuarie 2024 – decembrie 2024 de fiecare membru al familiei..\n\nLa Roman sunt închiriate 257 de locuințe ANL, din care 20 pentru specialiștii din sănătate. Valoarea chiriei pentru o locuință se calculează pornind de la prețul de investiție al acesteia, aplicându-se cota de 1,5% reprezentând cheltuieli de reparații și întreținere. Chiria lunară este ponderată în funcție de coeficientul aferent rangului localității și nivelului câștigului mediu net pe membru de familie.",
  "metadata": {
    "original_file": "Monitorul_0069.html"
  }
}