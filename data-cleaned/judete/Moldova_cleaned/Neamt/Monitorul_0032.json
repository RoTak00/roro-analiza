{
  "title": "Bătrân căzut pe carosabil, accidentat mortal. A fost dispusă o reținere",
  "content": "Polițiștii din cadrul Secției Rurală Ștefan cel Mare au fost sesizați, la data de 24 ianuarie 2024, în jurul orei 21:40, prin apel la numărul unic de urgență 112, cu privire la faptul că, un bărbat se află întins pe un drum public din localitatea Bârgăuani.\n\nUn echipaj s-a deplasat la fața locului, constatându-se că cele reclamate se confirmă, fiind identificat corpul unui bărbat de 68 ani, din ultima comună menționată. Cadavrul a fost transportat la Serviciul Medicină Legală, în vederea efectuării necropsiei.\n\nÎn urma concluziilor medico-legale și a investigațiilor polițiștilor rutieri a rezultat faptul că sunt întrunite condițiile producerii unui accident. Au fost desfășurate investigații operative în zona incidentului, în vederea identificării autovehiculului implicat și a persoanei bănuite de comiterea faptei.\n\n„În timp ce un tânăr, în vârstă de 23 de ani, din aceeași localitate, conducea autoturismul nu ar fi observat persoana vătămată, ce se afla întinsă pe carosabil, ar fi acroșat-o iar ulterior ar fi părăsit locul producerii accidentului fără a anunța organele de poliție și fără încuviințarea acestora”, a transmis Poliția Neamț.\n\nApoi, pe numele tânărului șofer a fost emisă o ordonanță de reținere, pe o perioadă de 24 de ore, iar astăzi, 27 ianuarie, urma să fie prezentat procurorilor pentru luarea unei măsuri preventive. Se fac cercetări sub aspectul săvârșirii infracțiunilor de omor din culpă și părăsirea locului accidentului.",
  "metadata": {
    "original_file": "Monitorul_0032.html"
  }
}