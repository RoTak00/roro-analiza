{
  "title": "Tragedie la Roman: O femeie de 32 de ani a căzut de la etajul 4 în urma unui conflict pentru bani",
  "content": "■ suspectul - un bărbat de 66 de ani, cercetat pentru omor ■\n\nO tragedie șocantă a avut loc în dimineața zilei de 26 ianuarie, pe strada Bogdan Dragoș nr. 5, lângă sediul corpului B al Serviciului Fiscal Municipal Roman. O femeie de 32 de ani, originară din Constanța, a fost găsită decedată după ce a căzut de la etajul 4 al unui apartament.\n\nDin investigațiile preliminare ale polițiștilor și din comunicatul oficial al IJP Neamț, reiese că incidentul s-a produs pe fondul unui conflict spontan. Se pare că victima ar fi prestat servicii sexuale, iar între aceasta și bărbatul de 66 de ani, proprietarul apartamentului, ar fi izbucnit o ceartă din cauza banilor. Femeia l-ar fi zgâriat pe brațul stâng. Nu se știe clar în condiții victima a căzut pe fereastră.\n\nInspectorul principal Ramona Ciofu, purtătorul de cuvânt al IJP Neamț, a confirmat că pe numele suspectului a fost deschis un dosar penal pentru săvârșirea infracțiunii de omor. Bărbatul se află în custodia poliției Roman, unde a fost audiat pe parcursul zilei de 26 ianuarie, sub supravegherea procurorului de caz. La ora 19:30, nu fusese emis încă un mandat de arestare, dar anchetatorii au revenit la locul faptei, iar audierile urmau să continue și pe parcursul nopții.\n\nDacă bărbatul va fi găsit vinovat de omor calificat, așa cum este prevăzut la articolul 189 din Codul Penal, acesta riscă o pedeapsă între 15 și 25 de ani de închisoare sau chiar detenție pe viață. Procurorii analizează circumstanțele agravante, printre care posibilitatea comiterii faptei cu premeditare sau din interes material.\n\nDecizia privind arestarea preventivă a suspectului și prezentarea acestuia în fața instanței urmează să fie luată pe 27 ianuarie, în funcție de rezultatele anchetei.",
  "metadata": {
    "original_file": "Monitorul_0033.html"
  }
}