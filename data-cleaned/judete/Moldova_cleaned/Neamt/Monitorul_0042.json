{
  "title": "Șoferiță accidentată după o neacordare de prioritate",
  "content": "Cadrele Poliției municipiului Piatra-Neamț au fost sesizate, la data de 22 ianuarie 2025, în jurul orei 15:30, cu privire la producerea unui eveniment rutier, pe strada 1 Decembrie, din oraș, accidentul soldându-se cu vătămarea corporală a unei persoane.\n\nÎn urma verificărilor efectuate, s-a stabilit faptul că, în timp ce un bărbat de 54 de ani, din Piatra-Neamț, conducea un autoturism pe strada Păstrăvului, ar fi efectuat un viraj la stânga intrând în coliziune cu o mașină, condusă de o femeie, de 30 de ani, care se deplasa regulamentar pe strada 1 Decembrie.\n\nA rezultat rănirea conducătoarei auto care a fost transportată la o unitate medicală. Ambii conducători auto au fost testați alcoolscopic, rezultatele fiind negative. În cauză, polițiștii continuă cercetările sub aspectul săvârșirii infracțiunii de vătămare corporală din culpă.\n\nTot miercuri, un alt incident s-a petrecut în jurul orei 14:50. În timp ce un bărbat, în vârstă de 80 de ani, din comuna Războieni, conducea un autoturism pe Drumul Județean 208, îndreptându-se spre Tupilați, ar fi acroșat un bărbat, în vârstă de 46 de ani.\n\nAcesta, în calitate de pieton, circula pe partea stângă a carosabilului, s-ar fi dezechilibrat, fiind lovit de mașină. A fost transportat la o unitate medicală. Ambii participanți la trafic au fost testați alcoolscopic, rezultatele indicând o concentrație de 1,07 mg/l alcool pur în aerul expirat în cazul pietonului.",
  "metadata": {
    "original_file": "Monitorul_0042.html"
  }
}