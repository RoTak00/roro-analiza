{
  "title": "Cinci persoane rănite, printre care și trei minori, în două coliziuni",
  "content": "Cadrele Poliției municipiului Piatra-Neamț au fost sesizate, la data de 12 decembrie 2024, în jurul orei 22.00, cu privire la producerea unui eveniment rutier, pe Drumul Județean 208G, în localitatea Girov.\n\nÎn urma verificărilor efectuate, s-a stabilit faptul că, în timp ce un tânăr, în vârsta de 22 de ani, din Bacău, conducea un autoturism prin comuna menționată, ar fi pătruns pe sensul opus de circulație, intrând în coliziune cu un autoturism condus de o femeie, în vârstă de 39 de ani.\n\nA rezultat rănirea conducătorilor auto și a doi minori în vârstă de 6, respectiv, 15 ani. Șoferița, împreună cu cei doi minori au fost transportați la spital. Ambii conducători auto au fost testați alcoolscopic, rezultatele fiind negative. Ancheta continuă pentru nfracțiunea de vătămare corporală din culpă.\n\nLa locul accidentului s-au deplasat și două echipaje de la ISU cu o autospecială complexă de intervenție și o ambulanță SMURD TIM din cadrul Detașamentului Piatra-Neamț și un echipaj cu o autosanitară de la Serviciul de Ambulanță. La sosirea pompierilor toate persoanele erau ieșite din autoturisme.\n\nTot joi, 12 decembrie, ora 10.30, polițiștii au intervenit la alt accident. Cercetările au stabilit că, în timp ce un bărbat conducea un autoturism pe strada Mihai Eminescu, din municipiul Piatra-Neamț, nu ar fi acordat prioritate de trecere unui autoturism, intrând în coliziune cu acesta.\n\nÎn urma evenimentului rutier a rezultat vătămarea unei minore, în vârstă de 16 ani, pasageră în cel de al doilea autoturism. Șoferii au fost testați alcoolscopic, rezultatele fiind negative. În cauză, polițiștii continuă cercetările sub aspectul săvârșirii infracțiunii de vătămare corporală din culpă.",
  "metadata": {
    "original_file": "Monitorul_0233.html"
  }
}