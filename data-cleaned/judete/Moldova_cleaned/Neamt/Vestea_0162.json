{
  "title": "Carabelea: „văd și azi copii fragezi și adolescenți care sunt mai conștienți și mai responsabili ca mulți adulți",
  "content": "Andrei Carabelea consideră și el că votul – care vizează mai ales ce urmează, adică viitorul – îi exclude de la exercitarea exercițiului democratic pe tinerii care ar fi cei mai interesați de acest viitor, mai exact pe adolescenții responsabili.\n\n„Aveam 13 ani când România a avut de ales între Constantinescu și Iliescu. Țin minte că mi-am luat în serios rolul de cetățean de pe atunci. \n\n \n\n Nu aveam drept de vot, dar știam bine ce se întâmpla. Și deși nu aveam drept de vot, am convins membri ai familiei să NU voteze Iliescu. Țin minte că bunicilor (Dumnezeu să îi odihnească în pace) le plăcea să mă provoace la discuții. Iar eu deveneam foarte înfocat. \n\n \n\n Urmăream cu interes buletinele de știri și dezbaterile. Pe atunci aspiranții la funcția de președinte nu fugeau de confruntări. Azi eroii principali nu se expun în bătălii, se conservă. \n\n \n\n Spun povestea asta pentru că văd și azi copii fragezi și adolescenți care sunt mai conștienți și mai responsabili ca mulți adulți. Ei ar decide pentru viitorul lor. Însă, nu au dreptul. De viitorul lor își bat joc cei nu merg la vot „pentru că nu îi interesează politica”. Azi e una dintre acele zile când trebuie sa ne intereseze pe toți. Nu e doar un drept câștigat cu sânge, este o responsabilitate pe care o avem față de sacrificiile înaintașilor noștri si față de generațiile cărora le datorăm o țară în care să își dorească să rămână. \n\n \n\n Hai la vot!”, spune Andrei Carabelea într=o postare de pe internet.",
  "metadata": {
    "original_file": "Vestea_0162.html"
  }
}