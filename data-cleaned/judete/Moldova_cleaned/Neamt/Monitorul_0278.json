{
  "title": "Comunicat de presă – Eugen Țapu Nazare, senator PNL Neamț",
  "content": "Alegerile prezidențiale din 8 decembrie sunt cruciale. Acum nu mai vorbim despre confruntarea dintre doi candidați, ci despre viitorul României ca țară democrată, membră a Uniunii Europene. Avem de ales între Vest și Est, între bine și rău, între continuarea parcursului pro-european și pro-atlantic și întoarcerea cu fața către Rusia.\n\nPericolul ca România să intre în sfera de influență a Rusiei este cât se poate de real.\n\nDin punct de vedere economic, consecințele unui asemenea scenariu sunt catastrofale. Investitorii străini vor ocoli România, iar cei deja prezenți în țara noastră își vor reloca afacerile în țările vecine. Prăbușirea leului este iminentă, iar specialiștii prognozează un curs de 7 – 7,5 lei pentru un euro. Amploarea dezastrului va fi amplificată de pierderea finanțărilor Uniunii Europene, de cca. 80 de miliarde de euro.\n\nFiecare român va fi afectat prin pierderea puterii de cumpărare, dobânzi mai mari, inflație crescută și un cost mai ridicat al traiului.\n\nVoci puternice din societatea civilă, oameni de afaceri, Biserica Ortodoxă Română, numeroase personalități publice au reacționat la unison și au condamnat extremismul și propagarea ideilor anti-europene.\n\nÎn acest moment de cotitură avem nevoie de unitate, pentru a păstra valorile pe care le-am căștigat în ultimii 35 de ani. România trebuie să privească spre Vest, spre aliații și partenerii săi. Singurul care poate garanta drumul securității, stabilității și progresului este candidatul pro-european, Elena Lasconi.",
  "metadata": {
    "original_file": "Monitorul_0278.html"
  }
}