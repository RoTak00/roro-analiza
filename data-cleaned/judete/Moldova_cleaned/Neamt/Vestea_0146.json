{
  "title": "Încă un brad (natural) de Crăciun în centrul orașului Piatra Neamț",
  "content": "De sărbători, așa cum primarul Adrian Niță a promis în conferința de presă de săptămâna trecută, pietrenii se vor putea bucura de un brad natural în centrul orașului, anunță un comunicat de presă remis de Primăria Piatra Neamț. \n\n Bradul, având o înălțime de 15 metri, a fost amplasat, deja, în rondul giratoriu din principala intersecție a urbei (în fața Hotelului Ceahlău) și va fi împodobit zilele următoare.\n\n„Despre Crăciun știm că este o sărbătoare a luminii, a bucuriei și a liniștii sufletești. Semnificația bradului de Crăciun întărește credința oamenilor și scoate în evidență un eveniment cu totul special pentru fiecare dintre noi. \n\n Așa cum am promis, de sărbătorile acestea vom avea un brad natural în orașul nostru, pe care mi l-am dorit aici, în principala intersecție din oraș. Eu sper că va deveni o tradiție și pentru că am amenajat locul de așa manieră, ne vom bucura an de an de un brad natural în centrul orașului Piatra-Neamț, ca un simbol al Crăciunului și un adevărat confident al zilelor magice din perioada sărbătorilor de iarnă” a declarat primarul Vasile-Adrian Niță.\n\nPe lângă acest brad, în fiecare cartier din municipiu vor fi amplasați și ornați brazi înalți de 7-8 metri, astfel încât spiritul Crăciunului să ajungă la cât mai mulți pietreni, precizează același comunicat. În aceste zone, vor fi amenajate foto-cornere unde pietrenii își vor putea face fotografii într-un decor de sărbătoare.",
  "metadata": {
    "original_file": "Vestea_0146.html"
  }
}