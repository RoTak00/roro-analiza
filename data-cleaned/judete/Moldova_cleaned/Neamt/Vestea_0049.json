{
  "title": "„Autobuzul lui Moș Crăciun” / Troleibuzul S.A. aduce magia sărbătorilor de iarnă în Piatra-Neamț:",
  "content": "Troleibuzul S.A., operatorul local de transport public, le face o surpriză deosebită copiilor din Piatra-Neamț și împrejurimi cu ocazia sărbătorilor de iarnă, prin inițiativa „Autobuzul lui Moș Crăciun”. Unul dintre autobuzele companiei a fost decorat festiv și transformat într-un cadru special de Crăciun.\n\nÎn perioada 16-24 decembrie, toți copiii care se vor urca în „Autobuzul lui Moș Crăciun” pe traseele pe care acesta va circula vor primi în dar un suc, oferit cu sprijinul partenerului acestei inițiative, producătorul local de băuturi Merlins Beverages. Autobuzul poate fi ușor recunoscut în trafic datorită inscripției „Crăciun fericit!” pe fond roșu și a decorului festiv. În timpul călătoriei, pasagerii se vor bucura de atmosfera specifică sărbătorilor, însoțită de colinde.\n\nCompania și-a propus ca „Autobuzul lui Moș Crăciun” să fie distribuit pe majoritatea rutelor operate, pentru ca un număr cât mai mare de copii din diverse zone ale orașului să poată experimenta această surpriză.\n\nCu privire le inițiativa companiei, directorul general interimar al Troleibuzul, Alin Lehăduș , a declarat: „Prin acest proiect, dorim să aducem bucuria sărbătorilor mai aproape de cei mai tineri locuitori ai comunităților în care activăm. Colaborarea cu Merlin Beverages, cărora le mulțumesc pe această cale, ne permite să oferim un mic dar fiecărui copil care se urcă în autobuz, iar atmosfera festivă și colindele completează această experiență specială. Sper ca acest proiect să devină o tradiție care să îmbogățească spiritul sărbătorilor. Vreau să încercăm să avem cât mai multe astfel de inițiative, prin care să arătăm că suntem parte a comunității.”",
  "metadata": {
    "original_file": "Vestea_0049.html"
  }
}