{
  "title": "CJ Neamț și-a ales vicepreședinții: eternul și fascinantul Asaftei revine, Isciuc debutează",
  "content": "■ alegerea domnului Asaftei demonstrează că valoarea și munca neobosită sunt recompensate pe măsură ■ măsura de partid ■\n\nAstăzi, 30 ianuarie, au fost aleși noii vicepreședinți ai Consiliului Județean Neamț: Ion Asaftei (PSD) și Mihaela Isciuc (PNL). Coaliția de Guvernare PSD-PNL și-a impus vicepreședinții în cadrul unei ședințe în care consilierii județeni au votat cele două propuneri. Asaftei, fost vicepreședinte și președinte interimar al CJ, și Isciuc au fost aleși cu 29 de voturi pentru.\n\nNoua formulă de conducere a județului pentru următorii patru ani este: Daniel Harpa – președinte, Ion Asaftei – vicepreședinte, Mihaela Isciuc – vicepreședinte.\n\nMajoritatea stabilă a PSD și PNL în Consiliul Județean, cu 16 consilieri PSD și 14 PNL, le va permite să își impună deciziile fără opoziție puternică, în timp ce AUR are doar 4 consilieri. În cadrul ședinței, consilierii AUR au încercat să facă un amendament la proiect, dar au fost respinși. De asemenea, au propus pe Dorin Constantin Apetri, dar propunerea lor nu a fost acceptată.\n\nȘedința a fost suspendată pentru rezolvarea unor chestiuni procedurale și reluată ulterior pentru exprimarea votului secret de către cei 31 de consilieri județeni prezenți și președintele CJ Neamț. Au absentat consilierii Ciprian Istrate (PSD), George Lazăr și Valentin Stavarache (PNL), ultimul fiind probabil nemulțumit de propunerea făcută de partid.",
  "metadata": {
    "original_file": "Monitorul_0013.html"
  }
}