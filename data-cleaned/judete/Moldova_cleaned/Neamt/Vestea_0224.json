{
  "title": "Sauciuc, viceprimar!",
  "content": "Printr-o ședință a Consiliului Local de tip blitz-krieg, Piatra Neamț are, de azi, un viceprimar (unul din cei doi, conform Codului Administrativ) ales. \n\n După o ședință extraordinară dimineață (pentru alegerea președintelui de ședință și a comisiilor de specialitate) la ora 10, la ora 13 a urmat o ședință și mai extraordinară. „De îndată”, conform denumirii oficiale. De care consilierii locali și presa au aflat la ora 12,43.\n\nAstfel că la respectiva ședință au participat 19 consilieri. Cei de la AUR (3) nu au intrat în cabina de vot. Iar cele 16 voturi exprimate pentru alegerea lui Sauciuc (propunerea PSD) au fost 13 PENTRU și 3 ÎMPOTRIVĂ (pentru vot valid erau necesare 11 voturi PENTRU, adică majoritatea din cele 20 de mandate deja validate).\n\nDupă ședință, noul viceprimar a declarat că mulțumește pentru încredere celor care i-au dat votul și că împreună cu primarul Adrian Niță, cu al doilea viceprimar (care urmează a fi votat), cu city-managerul (care urmează a fi numit) și cu Consiliul Local speră să formeze acea echipă administrativă care să asigure echilibru și dezvoltare în administrație și un plus de prosperitate pentru pietreni.",
  "metadata": {
    "original_file": "Vestea_0224.html"
  }
}