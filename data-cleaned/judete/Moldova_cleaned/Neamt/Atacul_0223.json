{
  "title": "Deputatul Leoreanu: Biletele de tren rămase neutilizate de către pensionari trebuie să fie compensate în bani",
  "content": "Pensionarii ar trebui să aibă posibilitatea de a primi bani în cazul în care nu utilizează biletele de tren. În acest sens, deputatul PNL Laurențiu Dan Leoreanu și colegii săi liberali au inițiat, recent, un proiect de lege care să ofere posibilitatea compensării în bani a biletelor de transport cu trenul rămase neutilizate de către pensionari. Propunerea legislativă a liberalilor vine în contextul în care foarte multe bilete de tren oferite vârstnicilor rămân neutilizate.\n\n„Când vorbim despre seniorii României, despre părinții și bunicii noștri, despre cei care și-au dedicat viața construirii unui azi de care ne putem bucura, vorbim despre recunoștință și respect.\n\nAlături de colegi din Partidul Național Liberal, am inițiat un proiect de lege care va crea posibilitatea compensării în bani pentru biletele de transport cu trenul rămase neutilizate de către pensionari. De foarte multe ori, această facilitate a transportului gratuit rămâne neutilizată, iar inițiativa noastră vine să așeze în parametri firești acest drept oferit seniorilor, în sensul primirii de către aceștia a sumelor aferente biletelor neutilizate. Sper ca toate celelalte partide parlamentare să susțină proiectul nostru și să avem o măsură legislativă aplicată cât mai rapid, pentru că vorbim nu doar despre o categorie vulnerabilă, ci despre oamenii cărora le datorăm tot ce suntem azi, cei care își leagă numele de mândria de a fi român acum și mereu” , a declarat deputatul PNL Laurențiu Dan Leoreanu.\n\n⚠️ ️️ Articolele publicate de ATACUL.RO nu pot fi preluate decât în limita a 500 de caractere şi obligatoriu cu citarea sursei (indicarea link-ului este obligatorie). În caz contrar, ne rezervăm dreptul de a ne adresa instanței de judecată.",
  "metadata": {
    "original_file": "Atacul_0223.html"
  }
}