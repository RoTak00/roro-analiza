{
  "title": "Unirea Principatelor, la Turnul lui Ștefan. „Am făcut poate primul pas pentru a înființa România modernă” FOTO",
  "content": "La Curtea Domnească a voievodului Ștefan cel Mare, în inima orașului Piatra-Neamț, a fost sărbătorită astăzi, 24 ianuarie 2025, Ziua Unirii Principatelor Române, într-un eveniment ce a reunit manifestări cu caracter solemn și momente artistice.\n\nAcestea au fost oferite interpreții de muzică populară Angelica Flutur, Alexandru Brădățan și Ansamblul Folcloric „Comorile Neamțului”. Evenimentul a fost organizat de administrația municipiului Piatra-Neamț în parteneriat cu Cercul Militar din orașul de sub culmile Pietrica și Cozla.\n\nCâteva mii de pietreni și nemțeni au luat parte la eveniment, trăind cu emoție această zi de sărbătoare, împlinindu-se 166 de ani de la evenimentul istoric. Participanții s-au unit în tradiționala Horă a Unirii, simbol al solidarității și al spiritului românesc și s-au bucurat de preparatele tradiționale românești oferite de Primăria Piatra-Neamț.\n\n„Astăzi sărbătorim o zi importantă pentru națiunea noastră, o zi în care ne-am unit cu toții inimile și împreună am decis că trebuie să mergem înainte. Și am făcut poate primul pas pentru a înființa România modernă.\n\nAstăzi e un motiv de bucurie și sunt fericit că sunteți într-un număr atât de mare aici, pentru că trebuie să conștientizăm cu toții că doar uniți vom fi o forță și că împreună, în viitor, vom putea, respectând ceea ce ne-au lăsat înaintașii noștri, să ducem și noi mai departe.\n\nSă dea Dumnezeu să fiți sănătoși, să aveți spor în viață și în credință! La mulți ani, români! La mulți ani, România! La mulți ani, nemțeni!” a declarat primarul Municipiului Piatra-Neamț, Adrian Niță.",
  "metadata": {
    "original_file": "Monitorul_0035.html"
  }
}