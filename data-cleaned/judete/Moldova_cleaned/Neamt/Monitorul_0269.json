{
  "title": "Droguri de risc, distribuite din Neamț pentru consumatorii din București",
  "content": "Polițiștii Serviciului de Combatere a Criminalității Organizate Neamț, împreună cu procurorii Direcției de Investigare a Infracțiunilor de Criminalitate Organizată și Terorism – Biroul Teritorial Neamț, au documentat activitatea infracțională a două persoane, de 25 și 26 de ani.\n\nEi sunt frați, dar nu domiciliază în Neamț. Sunt cercetați pentru trafic de droguri de risc și mare risc, introducere în țară de droguri de risc și mare risc și deținere, fără drept, de droguri de risc, în vederea consumului propriu. În acest caz, distribuitorul stupefiantelor este nemțean.\n\n„În seara de 4 decembrie 2024, cele două persoane au fost prinse în flagrant delict, în București, în timp ce comercializau peste 1,5 kilograme de canabis (drog de risc) și aproximativ 310 grame de cristal (3-CMC, drog de mare risc), pentru suma de 43.000 de lei”, se arată într-un comunicat al Poliției Neamț.\n\nIeri, 5 decembrie 2024, procurorii D.I.I.C.O.T. – Biroul Teritorial Neamț au dispus reținerea acestora, pentru 24 de ore, iar ulterior judecătorul de drepturi și libertăți din cadrul Tribunalului Neamț a dispus arestarea preventivă a celor două persoane, pentru 30 de zile.\n\nAnchetatorii au mai transmis că pe întreg parcursul procesului penal, persoanele cercetate beneficiază de drepturile și garanțiile procesuale prevăzute de Codul de procedură penală, precum și de prezumția de nevinovăție. Urmează a se vedea ce vor stabili judecătorii la sfârșitul procesului.",
  "metadata": {
    "original_file": "Monitorul_0269.html"
  }
}