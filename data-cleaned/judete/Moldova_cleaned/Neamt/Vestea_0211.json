{
  "title": "A murit Ionel Ciubotaru, fostul primar de Roznov!",
  "content": "Ionel Ciubotaru, fost primar de Roznov, a decedat în această dimineață, la ora 6. Trista veste a fost confirmată pentru apropiați și colaboratori de surse din familie. \n\n Decesul survine după 2 zile în care acesta a fost preluat cu Ambulanța de la Roznov, într-o stare critică și a fost internat la Spitalul Județean Neamț, la ATI.\n\nA fost primar de Roznov până în 2020, timp de vreo 5-6 mandate. A câștigat Primăria cu diverse partide (ApR, PNL, PDL, PSD), încă o dovadă că la alegerile locale contează mai puțin partidul și mai mult omul.\n\nÎn mandatele sale au demarat investiții în premieră în Roznov (asfalt în Slobozia, pe strada Tineretului în Roznov, pe alte străzi, etc). \n\n Dincolo de felul în care a reușit să mulțumească sau nu diverse categorii de electorat (cine îi poate mulțumi pe toți?), Ciubotaru va rămâne în istoria și memoria locului și a județului ca un om deschis, pozitiv. Și, foarte important (că tot folosesc unii prin sloganuri sau lozinci), el chiar a fost un om de cuvânt.",
  "metadata": {
    "original_file": "Vestea_0211.html"
  }
}