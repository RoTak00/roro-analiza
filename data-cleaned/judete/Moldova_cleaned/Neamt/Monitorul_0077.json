{
  "title": "„Întâlnire” cu Eminescu în Parcul Central din Piatra Neamț",
  "content": "Aniversarea nașterii lui Mihai Eminescu și Ziua Națională a Culturii vor fi marcate printr-un eveniment organizat în premieră în Parcul Central din Piatra-Neamț. Mâine, miercuri, 15 ianuarie, când se vor împlini 175 de ani de la nașterea poetului național, toți cei care vor trece prin zona centrală vor avea ocazia să asculte melodii pe versurile lui Mihai Eminescu și să viziteze o expoziție inedită organizată în foișorul din parc.\n\nExpoziția ilustrează prin imagini și documente secvențe din scrierile, dar și din viața poetului. Este vorba despre fotocopii din manuscrise, ediții princeps ale operei lui Mihai Eminescu, cărți poștale inspirate din scrierile poetului, fragmente din critica literară, reproduceri după copertele unor ediții vechi și chiar scrisori ale poetului. Evenimentul este organizat de municipalitate cu sprijinul Bibliotecii Județene G.T. Kirileanu.\n\n„Cred că cel mai bun mod de a ne arăta prețuirea și respectul pentru poetul național este să îi recitim opera și să o facem cunoscută și altora. De aceea, am dorit ca pe tot parcursul zilei de mâine, în centrul orașului Piatra-Neamț, să răsune versurile lui Mihai Eminescu, astfel încât toți cei care vor trece prin zonă să își amintească măcar pentru un moment de poetul genial al României.\n\nInvit pietrenii să viziteze și expoziția organizată în foișorul din parc, pentru că vor avea ocazia să vadă imagini și documente interesante, mai puțin cunoscute de publicul larg”, a declarat primarul Adrian Niță. La ora 11.00, Biblioteca G.T. Kirileanu organizează un moment omagial dedicat lui Eminescu la bustul poetului din fața instituției, urmat de o serie de activități cultural-artistice organizate la sediul central și la filiale.",
  "metadata": {
    "original_file": "Monitorul_0077.html"
  }
}