{
  "title": "Casă distrusă de flăcări în comuna Bicaz Chei",
  "content": "Cadrele ISU au fost înștiințate, pe data de 2 decembrie 2024, la ora 21:57 despre producerea unui incendiu la o casă situată pe strada Principală din Bicaz Chei. La locul solicitării au fost alocate mijloace de intervenție de la serviciul voluntar din localitate și Detașamentul de pompieri Piatra-Neamț.\n\nIncendiul se manifesta la acoperișul casei și în camerele de la mansarda acesteia, existând posibilitatea generalizării la întreaga construcție. Proprietara locuinței s-a autoevacuat până la sosirea forțelor de intervenție, pompierii acționând pentru lichidarea incendiului.\n\nPagubele cauzate de flăcări sunt considerabile, arzând acoperișul locuinței construit din lemn și acoperit cu plăci de azbociment pe o suprafață de aproximativ 80 de metri pătrați, tâmplăria din lemn aferentă ferestrelor și ușilor de la nivelul mansardei.\n\n„Au mai ars bunuri din două încăperi (mobilier, aparate electrocasnice, materiale textile și obiecte de uz casnic). Efectul termic cauzat de amplasarea necorespunzătoare a mijloacelor de încălzire față de materialele combustibile a fost cauza probabilă de producere a incendiului”, a transmis ISU Neamț.",
  "metadata": {
    "original_file": "Monitorul_0289.html"
  }
}