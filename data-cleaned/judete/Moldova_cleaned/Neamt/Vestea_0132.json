{
  "title": "Procesul de renumărare a voturilor a început de dimineață în județul Neamț",
  "content": "Procesul de renumărare a voturilor din primul tur al alegerilor prezidențiale a început în județul Neamț, conform deciziei Biroului Electoral Central (BEC) și la solicitarea Curții Constituționale a României (CCR), informează un comunicat al Prefecturii Neamț.\n\nMembrii Biroului Electoral Județean Neamț, alături de personalul tehnic și cu sprijinul angajaților Instituției Prefectului, au fost convocați încă de la primele ore ale dimineții pentru a organiza și efectua verificarea și renumărarea buletinelor de vot. Renumărarea voturilor din Neamț a început, practic, la ora 8.30. \n\n Prefectul județului Neamț, Adrian Bourceanu, oferă detalii despre acest proces și măsurile luate pentru a asigura desfășurarea corectă a procedurilor: \n\n „Instituția Prefectului sprijină activ Biroul Electoral Județean în desfășurarea acestui proces de renumărare. Am pus la dispoziție toate resursele logistice necesare, iar angajații noștri sunt implicați în asigurarea suportului tehnic și administrativ. \n\n Este esențial să demonstrăm că acest proces se desfășoară în deplină legalitate, transparență și corectitudine. Siguranța și integritatea buletinelor de vot sunt garantate prin măsuri stricte, iar echipele implicate lucrează pentru a respecta termenele limită impuse.”. \n\n Conform deciziilor Biroului Electoral Central, procesele-verbale cu noile numărători trebuie scanate și transmise către BEC până cel târziu pe 1 decembrie, ora 22:00, iar documentele originale vor ajunge la București până pe 3 decembrie, ora 16:00. \n\n Prefectul județului Neamț a dat asigurări că toate măsurile sunt respectate pentru a garanta un rezultat transparent și real, în urma procesului de renumărare a voturilor.",
  "metadata": {
    "original_file": "Vestea_0132.html"
  }
}