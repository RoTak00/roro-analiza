{
  "title": "Viol și tentativă de viol. Doi minori au ajuns la închisoare",
  "content": "Cadrele de la Poliția Roznov și Secția Rurală Săvinești au pus în aplicare, pe 10 decembrie 2024, o sentință de internare într-un centru de detenție, emisă de judecători, cu privire la doi minori, în vârstă de 16, respectiv 17 ani, din municipiul Piatra-Neamț.\n\nEi au fost condamnați la executarea măsurii educative a internării într-un centru de detenție pe o durată de 2 ani și 6 luni, respectiv 3 ani, pentru comiterea infracțiunilor de viol și tentativă la infracțiunea de viol. Minorii au fost escortați de polițiști și depuși în Penitenciarul Bacău.\n\nPe 9 decembrie, polițiștii de la Investigații Criminale au pus în aplicare alt mandat emis de Judecătoria Piatra-Neamț, cu privire la un bărbat, de 36 de ani, din localitate. Fusese condamnat la o pedeapsă de 1 an și 7 luni, pentru săvârșirea infracțiunii de furt calificat în formă continuată.",
  "metadata": {
    "original_file": "Monitorul_0246.html"
  }
}