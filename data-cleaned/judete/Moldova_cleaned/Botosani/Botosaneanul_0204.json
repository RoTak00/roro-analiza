{
  "title": "Moartea Alexandrei Ivanov: La Suceava au început procesele pentru doctorița dată afară de la Maternitatea Botoșani",
  "content": "Doctorița care era de gardă în noaptea de 17 spre 18 august 2023 are deschise în instanță două acțiuni după moartea Alexandrei Ivanov. De aceste dosare se ocupă magistrații de la Tribunalul Suceava, iar asta deoarece medicul a obținut o decizie favorabilă de strămutare a cauzei de la Botoșani în județul vecin.\n\nJudecătorii de la Curtea de Apel Suceava au aprobat solicitarea de strămutare în luna aprilie a acestui an. Reamintim că în primă fază, medicul a fost suspendat din activitatea pe care o desfășura la Maternitatea Botoșani pentru ca în decembrie 2023, comitetul director al Spitalului Județean Mavromati să ia decizia desfacerii contractului de muncă.\n\nAmbele măsuri au fost contestate în instanță de către Mariana Pricop și se judecă la Tribunalul Suceava.\n\nÎn dosarul care are ca obiect „ contestație decizie suspendare contract de muncă ” a avut loc primul termen la finalul lunii mai. Iar magistrații au dispus amânarea cauzei, fiind solicitate la dosar unele informații.\n\n„În vederea comunicării unor relații, amână judecarea cauzei la data de 18 noiembrie 2024.”",
  "metadata": {
    "original_file": "Botosaneanul_0204.html"
  }
}