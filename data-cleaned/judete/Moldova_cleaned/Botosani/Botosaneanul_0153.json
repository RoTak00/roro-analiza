{
  "title": "Instituție din Botoșani condusă de la distanță, delegări peste delegări de la centru",
  "content": "Instituția aflată pe strada Marchian a rămas fără coordonator din luna februarie a acestui an.\n\nMedicul coordonator de la Centrul de Transfuzie Botoșani a intrat în concediu maternal, iar din acest motiv la conducerea instituției a fost delegat doctorul Maria Pilat, care este și directorul centrului de la Suceava. S-a luat această decizie întrucât activitatea acestei instituții este vitală și nu poate fi blocată.\n\nToate centrele se află în subordinea Institutului Național de Transfuzie Sanguină (INTS) . În acest moment, delegarea medicului Maria Pilat ar mai fi valabilă pentru luna august.\n\nIar de la centru ar urma să fie dată o nouă dispoziție în acest sens. De altfel nu este exclusă varianta să fie date delegări din trei în trei luni până în 2025 când ar urma să revină la serviciu medicul coordonator de la Botoșani.\n\nActivitatea instituției nu are de suferit din acest motiv. Medicul de la Suceava vine la Botoșani ori de câte ori este nevoie, iar cele mai multe dintre solicitări sunt rezolvate prin mijloacele electronice.",
  "metadata": {
    "original_file": "Botosaneanul_0153.html"
  }
}