{
  "title": "Lacul din Parcul „Mihai Eminescu” intră în reabilitare printr-un proiect transfrontalier. Ce presupun lucrările",
  "content": "Lacul din Parcul „Mihai Eminescu” va beneficia de reabilitare datorită unui proiect transfrontalier, realizat în cadrul unui parteneriat între Primăria municipiului Botoșani și autoritățile din Ivano-Frankivsk, Ucraina.\n\nProiectul, intitulat „U_LAKES: UrbanLakes: Cross-Border Synergy for Blue Ecosystem Preservation” (Lacuri urbane: Sinergie transfrontalieră pentru conservarea ecosistemului acvatic), a fost accesat prin Programul Interreg Next România-Ucraina 2021-2027 și are o valoare totală de 420.000 euro. În prezent, proiectul se află în etapa de contractare și va avea o durată de implementare de 18 luni.\n\nScopul principal al proiectului este de a dezvolta un plan de acțiune comun pentru amenajarea a două zone de agrement, unul la Botoșani și altul la Ivano-Frankivsk, bazat pe cele mai bune practici ale Uniunii Europene în gestionarea infrastructurii albastre și verzi, precum și în protecția mediului. Documentul final va reuni soluțiile orașelor partenere și bunele practici în domeniul înverzirii urbane, economisirii apei și protecției ecosistemelor.\n\nLa Botoșani, proiectul va aduce îmbunătățiri semnificative lacului din Parcul „Mihai Eminescu”, unul dintre cele mai importante spații de recreere ale orașului. Lucrările includ monumentul dedicat personalității „Carmen Sylva”, podurile peste lac și alee de trecere, respectiv modernizarea lacului prin niveluri pentru dezvoltarea vieții acvatice, plantarea de plante acvatice, iluminare, sistem audio și pictarea cupolelor podului cu desene 3D.\n\nÎn colaborare cu Liceul de Artă „Ștefan Luchian”, va fi creată din materiale eco – friendly o instalație artistică interactivă ce include aripi de fluture și un cadru foto, amplasată lângă lac și va simboliza legătura dintre natură, artă și comunitate.",
  "metadata": {
    "original_file": "Monitorul_0096.html"
  }
}