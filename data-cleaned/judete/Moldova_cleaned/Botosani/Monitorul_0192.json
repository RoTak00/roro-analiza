{
  "title": "Se pregăteşte ceremonia dedicată Zilei Unirii Principatelor. Traficul va fi restricţionat",
  "content": "Reprezentanţii autorităţilor locale şi Garnizoana Botoşani au început pregătirile pentru ceremonialul dedicat zilei de 24 Ianuarie, Ziua Unirii Principatelor Române. \n\n Potrivit tradiţiei, punctul focal al evenimentului va fi Monumentul Domnitorului Alexandru Ioan Cuza, de pe Blvd. Mihai Eminescu nr. 57, unde sunt aşteptaţi să intre în dispozitiv militarii care vor alcătui garda de onoare şi vor însoţi drapelul de luptă. \n\n Ceremonia este programată să înceapă vineri, 24 ianuarie 2025, de la ora 11,00, când primarul municipiului Botoşani şi comandatul Garnizoanei vor fi întâmpinaţi de Garda de Onoare. \n\n După intonarea Imnului de Stat, col. (r) Sergiu Balanovici va susţine prezentarea cu tema „Unirea Principatelor Române – oameni, fapte, semnificaţii”. \n\n Urmează depuneri de coroane din partea autorităţilor şi defilarea militarilor prezenţi, după care se va intona, potrivit tradiţiei, „Hora Unirii”. \n\n Traficul rutier în zona monumentului va fi restricţionat, între orele 10,30 -12,15, pe blvd. Mihai Eminescu, între intersecţiile acestuia cu străzile Octav Onicescu, respectiv Marchian.",
  "metadata": {
    "original_file": "Monitorul_0192.html"
  }
}