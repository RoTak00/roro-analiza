{
  "title": "Candidat la Primărie obligat să-și scoată de pe Facebook postările pline de ură și de minciună",
  "content": "Candidații la alegerile locale continuă „războaiele” cu tot felul de postări pe rețelele de socializare. Între timp, o nouă plângere a fost înregistrată la Biroului Electoral Județean (BEJ) Botoșani nr. 7.\n\nContestația a fost formulată de candidatul Alianței Dreapta Unită (ADU) la Primăria Sulița, George Popescu și vizează o serie de mesaje calomnioase publicate pe rețelele de socializare. Autorul acestor afirmații postate pe Facebook este Marcel Ady Ciobanu, candidat PSD pentru funcția de consilier local la Primăria comunei Sulița.\n\nÎntrucât nu a obținut o hotărâre favorabilă la Biroul Electoral de Circumscripție nr 64 Sulița , George Popescu a depus contestație la BEJ și a avut câștig de cauză.\n\n„Având în vedere motivele contestației, analizate în cadrul Biroului Electoral Județean Botoșani nr. 7, se constată că postările de pe pagina de Facebook ale numitului Ciobanu Marcel Ady, candidat din partea PSD pentru funcția de consilier local la Primăria comunei Sulița, sunt publice, putând fi accesate de către orice utilizator al platformei. De asemenea, se constată că o mare parte a acestor articole sunt postate, după începerea campaniei electorale, respectiv după data de 10 mai 2024. Conținutul acestor mesaje se subscrie noțiunii de material de propagandă electorală, noțiune prevăzută de art. 39 alin. 2 din HG nr. 10/2016 pentru aprobarea Normelor metodologice de aplicare a Legii nr. 334/2006 privind finanțarea activității partidelor politice și a campaniilor electorale”.",
  "metadata": {
    "original_file": "Botosaneanul_0206.html"
  }
}