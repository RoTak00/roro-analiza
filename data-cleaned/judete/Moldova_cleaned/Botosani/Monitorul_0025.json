{
  "title": "Maşini făcute praf în pădurea blestemată de la Flămânzi (VIDEO)",
  "content": "Un accident rutier a avut loc, în urmă cu puțin timp, în pădurea de lângă Flămânzi. În eveniment au fost implicate un autoturism și un camion, în care se aflau, în total, trei persoane.\n\nLa fața locului au ajuns, în cel mai scurt timp, pompierii din cadrul Punctului de Lucru Flămânzi, cu o autospecială de stingere și modul de descarcerare, dar și un echipaj aparținând Serviciului Județean de Ambulanță Botoșani.\n\nAceștia au constatat faptul că toate persoanele erau ieșite din autovehicule. Acestea nu au fost rănite în urma evenimentului rutier.\n\nPompierii au acționat pentru înlăturarea pericolului de incendiu. „Pentru a preveni astfel de evenimente, ISU Botoșani recomandă conducătorilor auto să dea dovadă de prudență la volan, să respecte toate regulile de circulație pentru propria lor siguranță, dar și a celorlalți participanți la trafic” , a precizat căpitan Dorina Lupu, purtător de cuvânt al ISU Botoşani.\n\nNenorocirile în pădurea de lângă Flămânzi au început în urmă cu puţin mai mult de o lună, după ce Beatrice, o tânără poliţistă a murit pe loc într-un cumplit accident rutier.\n\nDe atunci, mai bine de 20 de evenimente rutiere au avut loc în aceeaşi curbă. Majoritatea dintre ele chiar soldate cu victime. În urmă cu doar câteva zile nu mai puţin de trei accidente au avut loc la interval de câteva ore .\n\nProblemele din zonă au fost recunoscute şi la nivel judeţean. În urmă cu câteva zile prefectul judeţului a convocat şefii mai multor instituţii pentru a pune în discuţii o serie de măsuri care pot fi luate pe porţiunea de drum respectivă .",
  "metadata": {
    "original_file": "Monitorul_0025.html"
  }
}