{
  "title": "SUV de lux al unui sucevean făcut praf după o manevră imprudentă (VIDEO)",
  "content": "O femeie a ajuns la spital, iar două maşini au fost grav avariate după o manevră imprudentă în trafic.\n\nIncidentul a avut loc duminică la amiază, la intrarea în localitatea Hudum, din judeţul Botoşani. Cele două maşini, un SUV Mercedes şi un Ford se îndreptau dinspre Suceava spre Botoşani. La un moment dat, şoferiţa, în vârstă de 52 de ani, din Ford a frânat pentru a face stânga spre un peco. Şoferul din Mercedes, însă, nu a păstrat distanţa regulamentară și a lovit Fordul în plin în partea din spate.\n\nDupă manevra imprudentă şoferiţa din Ford a fost rănită, iar ambele maşini au fost serios avariate. Aceasta a fost transportată la spital de o ambulanţă chemată la faţa locului prin apel la 112.\n\n„De la locul accidentului am preluat o pacientă în vârstă de 52 de ani, care prezenta un traumatism cranio-cerebral şi atac de panică. A fost stabilizată la faţa locului şi ulterior transportată la spital pentru investigaţii şi tratament de specialitate” , a declarat un ambulanţier din cadrul SJA Botoşani .\n\nLa faţa locului au ajuns şi mai multe echipaje de poliţie. Oamenii legii au demarat o anchetă pentru a stabili cu exactitate cauzele producerii accidentului. Traficul s-a desfășurat pe un singur sens timp de aproape o oră. Cele două autoturisme au fost ulterior preluate de platforme SOS Savencu și transportate într-un service autorizat.",
  "metadata": {
    "original_file": "Monitorul_0206.html"
  }
}