{
  "title": "Băgat după gratii după ce a furat materiale de construcţii",
  "content": "Polițiștii din cadrul Poliției Orașului Flămânzi au emis ordonanță de reținere, pentru 24 de ore, pe numele unui tânăr, de 26 de ani, din comuna Frumușica, bănuit de comiterea infracțiunii de furt calificat.\n\nÎn urma probatoriului administrat s-a stabilit faptul că acesta, în perioada 10-13 ianuarie a.c., ar fi sustras din incinta unei societăți comerciale, materiale de construcții, constând în material lemnos și fier fasonat, în valoare de aproximativ 3.000 de lei.\n\n„Polițiștii au pus în executare un mandat de percheziție domiciliară, la locuința acestuia, prilej cu care au fost identificate bunuri care prezintă interes în cauză, totodată, fiind recuperat parțial prejudiciul și restituit persoanei vătămate” , a precizat inspector principal Delia Nenişcu, purtător de cuvânt al IPJ Botoşani.\n\nTânărul a fost introdus în Centrul de Reținere și Arestare Preventivă al I.P.J. Botoșani, urmând ca în cursul zilei de astăzi să fie prezentat în fața instanței de judecată cu propunere de arestare preventivă. ​",
  "metadata": {
    "original_file": "Monitorul_0174.html"
  }
}