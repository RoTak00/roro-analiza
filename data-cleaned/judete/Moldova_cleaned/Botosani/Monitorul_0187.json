{
  "title": "S-a apucat de furat de la 18 ani. Polițiștii l-au lăsat fără pradă",
  "content": "Polițiștii Biroului de Investigații Criminale din Botoșani au reținut pentru 24 de ore un tânăr în vârstă de 18 ani bănuit de furt calificat.\n\nTotul s-a întâmplat în municipiul Botoșani, suspectul reușind să fure mai multe bunuri de uz casnic în valoare de aproximativ 2.000 de lei.\n\nPotrivit reprezentanților Inspectoratului de Poliție Județean (IPJ), furtul a avut loc pe 17 ianuarie a.c., când suspectul ar fi pătruns într-o societate comercială și ar fi luat mai multe bunuri. A urmat o sesizare la poliție, iar în urma investigațiilor forțele e ordine au reușit să-l prindă pe autor, prejudiciul fiind recuperat integral și restituit proprietarului.\n\nTânărul a fost plasat în Centrul de Reținere și Arestare Preventivă al IPJ Botoșani, iar cercetările continuă pentru clarificarea tuturor circumstanțelor în care a fost comisă fapta.",
  "metadata": {
    "original_file": "Monitorul_0187.html"
  }
}