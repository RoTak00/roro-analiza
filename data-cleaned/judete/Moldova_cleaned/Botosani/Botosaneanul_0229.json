{
  "title": "Tentativă de îndepărtare a AUR-ului din alegerile locale: Candidaturile dar și Ariadna contestate la Biroul Electoral Județean",
  "content": "Contestația a fost depusă la Biroul Electoral Județean în sâmbăta Învierii și tot atunci și-a primit și soluția.\n\nAu făcut-o cei de la Partidul Alianța Național Creștină prin Mariana Cristișor care a arătat în contestația depusă că printre printre atribuțiile președintelui filialei județene AUR, conform art. 47 alin. (1) lit. g) din Statutul AUR, este și acela de a \" semna împreună cu secretarul filialei, documentele stabilite de legea electorală pentru alegerile locale, la nivelul acelui județ\".\n\nAdică dosarele de candidatură la nivelul întregului județ ar fi trebuit să fie validate prin cele două semnături.\n\nMai mult, a fost contestată și calitatea Ariadnei Cîrligeanu, tânăra care conduce Alianța pentru Unirea Românilor (AUR) la Botoșani .\n\nMembrii Biroului Electoral Județean (BEJ) au analizat contestația și au respins-o cu unanimitate de voturi.\n\nIar asta pentru că, „ la momentul depunerii candidaturilor se analizează doar propunerile conducerii organizațiilor județene ale partidelor politice care participă la alegeri, fără ca aceste propuneri să fie condiționate de contrasemnarea de către alte persoane, în speță secretarul organizației județene, așa cum se precizează în cuprinsul contestației prin trimitere la statutul partidului”.\n\nÎn cazul Ariadnei Cîrligeanu , răspunsul BEJ a fost următorul: „potrivit împuternicirii depusă la momentul soluționării contestației de către reprezentantul AUR în Biroul Județean, dna Cîrligeanu Ariadna Elena este împuternicită pentru a exercita atribuțiile președintelui partidului în județul Botoșani, de către președintele AUR, sub titulatura de președinte interimar al filialei județene”.",
  "metadata": {
    "original_file": "Botosaneanul_0229.html"
  }
}