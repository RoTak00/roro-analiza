{
  "title": "Dan Șlincu, escală la Direcția Copilului după Parlament și cursă în capitală pentru alt post de director de la Botoșani",
  "content": "Dorohoianul nu s-a mai regăsit pe listele pentru alegerile parlamentare și a preferat un loc de muncă care nu presupune distanțe lungi de parcurs.\n\nÎn primă fază, pe data de 21 decembrie 2024, Dan Șlincu a revenit pe funcția de director al Direcției Generale de Asistență Socială și Protecția Copilului (DGASPC).\n\nAcest post pe care era titular a fost suspendat pe perioada cât a fost parlamentar, atribuțiile fiind preluate timp de patru ani de Doina Nacu Manole.\n\nRevenirea la Direcția Copilului este însă una temporară pentru că Dan Șlincu , pe data de 23 decembrie a participat la un interviu și o testare de competențe pentru ocuparea funcției de director executiv al Agenției de Plăți și Intervenție pentru Agricultură (APIA).\n\n„Din data de 21 decembrie am revenit în funcția de director executiv al DGASPC Botoșani. Am parcurs o procedură de transfer la cerere pentru funcția de director executiv la Centrul Județean APIA Botoșani, fiind admis la interviu și la testarea competențelor de lucru în Microsoft Office. Pentru faptul că DGASPC este în subordinea Consiliului Județean Botoșani, data de la care se va face transferul va fi stabilită cu acordul conducerii Consiliului Județean. Îmi doresc să fac echipă bună cu colegii din APIA Botoșani pentru a ne îndeplini toate obiectivele și să fim de ajutor fermierilor botoșăneni pentru a beneficia de toate formele de sprijin pe care le gestionează această instituție”,\n\nDan Șlincu a fost admis cu 95 de puncte și devine astfel director pe perioadă nedeterminată al APIA Botoșani.\n\nElena Lăzăruc, actualul director va reveni probabil pe funcția deținută înainte în cadrul instituției.",
  "metadata": {
    "original_file": "Botosaneanul_0029.html"
  }
}