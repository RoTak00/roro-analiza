{
  "title": "LOVITURĂ pentru mama care și-a aruncat copiii pe geam: DECIZIA magistraților",
  "content": "Femeia și-a ucis unul dintre copii în luna august a anului 2023, iar celălalt a fost rănit grav. În prezent, botoșăneanca se află în spatele gratiilor.\n\nJoi, 13 iunie 2024, magistrații Tribunalului Botoșani au admis cererea de schimbare a încadrării juridice pentru Lorela Babii .\n\nPropunerea a fost admisă la solicitarea procurorilor din cadrul Parchetului de pe lângă Tribunalul Botoșani .\n\nAstfel, anul trecut femeia care și-a aruncat copiii de la geam a fost trimisă în judecată pentru „infracțiunile de omor - violență în familie și tentativă la omor - violență în familie”, iar acum magistrații au luat decizia de a schimba încadrarea juridică în „infracțiunile de omor calificat - violență în familie şi tentativă la omor calificat - violență în familie”.\n\n„Admite cererea de schimbare a încadrării juridice formulată de Parchetul de pe lângă Tribunalul Botoșani la termenul de judecată din data de 23.04.2024. În temeiul art. 386 Cod procedură penală, schimbă încadrarea juridică a faptelor pentru care a fost trimisă în judecată inculpata Babii Lorela-Catrinel, respectiv din infracțiunile de omor - violență în familie şi tentativă la omor - violență în familie (...) în infracțiunile de omor calificat - violență în familie şi tentativă la omor calificat - violență în familie, prev. şi ped. de art. 188. Cu drept de apel odată cu fondul cauzei.”\n\nLorela Babii este din comuna Albești, iar gestul său a șocat la acea dată întreaga comunitate.\n\nPedepsele pentru omor calificat sunt printre cele mai severe prevăzute de lege. Potrivit articolului 189 din Codul Penal, pedeapsa pentru omor calificat este închisoarea de la 15 la 25 de ani și interzicerea exercitării unor drepturi.",
  "metadata": {
    "original_file": "Botosaneanul_0192.html"
  }
}