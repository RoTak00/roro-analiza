{
  "title": "Elicopterul SMURD chemat pentru o femeie în stare gravă (VIDEO)",
  "content": "Aeronava SMURD a fost solicitată de urgență, marţi dimineață, la Botoșani pentru o pacientă în stare gravă.\n\nÎn vârstă de 67 de ani, aceasta a fost diagnosticată cu bloc atrio ventricular total de către medicii specialiști cardiologi din Spitalul Județean de Urgență. “Femeia a fost preluată de pe secţia cardiologie în stare stabilă de echipajul cu medic și transportată pe heliportul din oraș” , a precizat medicul Cătălina Duhaniuc, coordonator în cadrul dispeceratului SJA-SMURD. Elicopterul SMURD a transportat-o pe calea aerului în centrul universitar din Iași pentru tratament de specialitate.\n\nBlocul atrioventricular (BAV) este o tulburare în conducerea impulsului electric de la atrii la ventriculi. Pentru ca inima să se contracte, are nevoie de un impuls electric, care se formează în atriul drept, la nivelul nodului sinusal, de unde ajunge în mușchiul de la nivelul atriilor și produce contracția acestora. Apoi, impulsul ajunge la nodul atrioventricular, care îl transmite la ventriculi, acestea se contractă și pompează sângele în artera pulmonară și aortă, iar de aici în tot restul corpului.",
  "metadata": {
    "original_file": "Monitorul_0178.html"
  }
}