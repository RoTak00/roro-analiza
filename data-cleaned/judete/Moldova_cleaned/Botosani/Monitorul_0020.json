{
  "title": "Siguranța în școli - jandarmii promovează nonviolența prin educație",
  "content": "Educația și siguranța merg mână în mână – acesta a fost mesajul transmis joi, pe 30 ianuarie, de jandarmii botoșăneni, care au marcat Ziua Internațională a Nonviolenței în Școli printr-o serie de activități educative menite să combată agresivitatea în mediul școlar.\n\nInspectoratul de Jandarmi Județean Botoșani, în colaborare cu cadrele didactice, a organizat opt sesiuni de prevenire a comportamentelor antisociale , la care au participat aproximativ 500 de elevi . Scopul principal al acestor întâlniri a fost consolidarea unui climat de respect reciproc, toleranță și siguranță atât în școli, cât și în afara lor.\n\nUn mediu educațional sigur nu se limitează doar la protecția fizică a elevilor, ci implică și asigurarea unui confort emoțional esențial pentru dezvoltarea armonioasă a acestora . Prevenirea actelor de violență este o responsabilitate comună – atât a profesorilor și părinților, cât și a autorităților.\n\n„Copiii au nevoie de modele care să le vorbească despre drepturile și obligațiile lor, despre consecințele faptelor ilegale și despre impactul negativ al violenței asupra vieții lor” , au subliniat reprezentanții Jandarmeriei Botoșani.\n\nPentru a întări mesajul transmis, elevii au primit pliante informative , realizate cu sprijinul Autorității Teritoriale de Ordine Publică Botoșani, care a finanțat tipărirea materialelor.",
  "metadata": {
    "original_file": "Monitorul_0020.html"
  }
}