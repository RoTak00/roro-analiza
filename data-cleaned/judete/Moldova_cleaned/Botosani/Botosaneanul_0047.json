{
  "title": "Un mini-cartier se va construi la ieșirea din oraș: Va avea șase case cu două etaje și un cămin de bătrâni",
  "content": "Un nou proiect este pe cale să se concretizeze într-un viitor apropiat. Este vorba despre o zonă în care la acest moment se află teren arabil și care va fi transformată în centru rezidențial cu servicii sociale.\n\nSe află pe strada IC Brătianu , la ieșirea din municipiu către Rediu, pe partea opusă Penitenciarului Botoșani.\n\nPentru acest proiect la Primărie a fost depusă documentația „Lotizare teren în vederea construirii cămin de bătrâni și locuințe rezidențiale\".\n\nTerenul propus este în suprafață de 10.000 mp și este situat în intravilanul municipiului Botoșani. La acest moment este liber de sarcini și se află în circuitul privat.\n\n„Pentru realizarea investițiilor propuse se are în vedere schimbarea folosinței actuale a zonei din teren arabil în zonă destinată locuințelor și funcțiunilor complementare. Acest areal a evoluat în ultimii ani, zona cunoscând o pregnantă tendință de transformare a caracterului arabil, în zonă destinată locuințelor și funcțiunilor complementare, amplasamentul prezentând o tendință de dezvoltare rezidențială ce va îmbunătăți imaginea zonei prin echiparea cu servicii și dotări”.",
  "metadata": {
    "original_file": "Botosaneanul_0047.html"
  }
}