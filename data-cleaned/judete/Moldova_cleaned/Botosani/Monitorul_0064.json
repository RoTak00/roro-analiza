{
  "title": "Bursă regală pentru doi tineri artiști din Botoșani",
  "content": "Doi tineri artiști din Botoșani se numără printre cei 30 de bursieri selecționați pentru a face parte din prestigiosul program „Tinere Talente”, ediția 2025, derulat de Fundația Regală Margareta a României.\n\nLa categoria Arte Vizuale, bursiera este Petra Iustina Amarghioalei, în vârstă de 15 ani, elevă a Liceului de Artă „Ștefan Luchian” din Botoșani. La categoria Muzică, tânărul Matias-Alexandru Cotruță, în vârstă de 14 ani, elev al aceluiași liceu, a fost selectat să beneficieze de acest sprijin pentru a-și cultiva talentul.\n\nProgramul „Tinere Talente”, ajuns la a 17-a ediție, le oferă tinerelor talente un cadru propice dezvoltării carierei lor artistice, prin susținerea acestora în domeniile muzicii și artelor vizuale. Artiștii vor avea ocazia să exploreze și să își perfecționeze abilitățile creative, încurajați de specialiști și având acces la oportunități valoroase în carierele lor.\n\nPentru a ajunge în fața juriului de specialitate, 58 de artiști vizuali și 68 de tineri muzicieni au aplicat în perioada 10 octombrie – 10 noiembrie 2024. După o selecție riguroasă, care a inclus atât analiza dosarelor sociale, cât și evaluarea artistică din partea unui juriu format din profesioniști în domeniu, 30 de tineri talentați au fost aleși pentru a beneficia de bursă: 15 la muzică și 15 la arte vizuale.\n\nAcest program național reprezintă o oportunitate majoră pentru tinerii artiști din România, iar implicarea Fundației Regale Margareta a României în susținerea lor va contribui la dezvoltarea unui viitor cultural și artistic deosebit.",
  "metadata": {
    "original_file": "Monitorul_0064.html"
  }
}