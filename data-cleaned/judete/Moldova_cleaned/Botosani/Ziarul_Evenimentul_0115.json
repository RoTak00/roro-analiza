{
  "title": "Pe datorie! Chișinăul a livrat Tiraspolului primul volum de gaze, de la oprirea tranzitului de gaze prin Ucraina",
  "content": "Pe datorie! Chișinăul a livrat Tiraspolului primul volum de gaze, de la oprirea tranzitului de gaze prin Ucraina\n\nCompania mixtă moldo-rusă Moldovagaz a livrat sâmbătă primul volum de 3 milioane de metri cubi de gaze naturale către regiunea separatistă Transnistria din estul Republicii Moldova, prima de la oprirea tranzitului de gaze prin Ucraina, la 1 ianuarie, a anunţat compania\n\nDirectorul general al Moldovagaz, Vadim Ceban, a declarat că livrările au ca scop umplerea sistemului de gaze din Transnistria, care se confruntă deja cu o lipsă de gaz pentru a menţine presiunea.\n\nLa jumătatea lunii ianuarie, administraţia separatistă a fost nevoită să suspende \"complet\" furnizarea de apă caldă atât pentru încălzire, cât şi pentru consumul zilnic, iar gazele sunt folosite doar pentru pregătirea hranei.\n\nRegiunea separatistă prorusă, cu aproape jumătate de milion de locuitori, s-a confruntat cu întreruperi de agent termic, căldură şi electricitate.\n\nTransnistria, care nu se află sub jurisdicţia Chişinăului din anii 90 ai secolului trecut, era aprovizionată gratuit de compania rusă Gazprom, dar aceste gaze tranzitau Ucraina, care nu a mai reînnoit contractul dintre Kiev şi Moscova ce a expirat la 1 ianuarie, ceea ce a dus la întreruperi de căldură şi curent electric.\n\nRepublica Moldova a fost ferită de întreruperi datorită importurilor de electricitate şi gaze din România.\n\nMiercuri, compania Moldovagaz a anunţat că a semnat cu Tiraspoltransgaz un contract de împrumut pentru trei milioane de metri cubi de gaze naturale, în vederea susţinerii funcţionării sistemului de gaze din regiunea transnistreană",
  "metadata": {
    "original_file": "Ziarul_Evenimentul_0115.html"
  }
}