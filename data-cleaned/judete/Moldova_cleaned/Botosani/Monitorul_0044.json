{
  "title": "Aleșii locali au votat pentru „Dino Park\". Zeci de dinozauri în mărime naturală vor împânzi parcul",
  "content": "Botoșănenii se pregătesc pentru o călătorie în timp. Consiliul Local a aprobat joi, 30 ianuarie, organizarea evenimentului „Dino Park Botoșani”, care va aduce în oraș zeci de dinozauri animatronici, reproduși la scară reală.\n\nÎn perioada 6 februarie – 15 martie 2025, Parcul Vârnav, prelungirea Parcului „Mihai Eminescu”, se va transforma într-un adevărat tărâm preistoric, pe o suprafață de 2.000 de metri pătrați. Astfel, aprobarea acordului de cooperare cu SC Flama Booking SRL Piatra Neamț permite aducerea la Botoșani a unui număr de 35 de dinozauri în mărime naturală.\n\nMunicipalitatea va asigura utilitățile pentru acest parc, însă costurile pentru energia electrică vor fi suportate de societatea parteneră din Piatra Neamț.\n\nPotrivit proiectului , pentru botoșănenii din municipiu, prețul biletului va fi redus la 25 de lei, în timp ce tarifele standard sunt de 35 de lei pentru adulți și 30 de lei pentru copii și pensionari.",
  "metadata": {
    "original_file": "Monitorul_0044.html"
  }
}