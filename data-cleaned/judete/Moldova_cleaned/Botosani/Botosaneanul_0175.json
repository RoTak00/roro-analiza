{
  "title": "De MÂINE: Prefectura se mută într-un spațiu temporar, mobilierul a fost deja mutat – NOUA locație a instituției",
  "content": "Palatul Administrativ urmează să fie eliberat în totalitate începând de mâine, 8 iulie 2024. Procesul de mutare a fost început deja de la mijlocul acestei săptămâni.\n\nPrefectul Sorin Cornilă împreună cu subprefecții Paula Berențan și Cristina Breșug și totodată colectivul instituției își vor desfășura activitatea pentru un an și jumătate în clădirea în care funcționează Serviciul Public Comunitar Regim Permise de Conducere și Înmatriculare a Vehiculelor.\n\nSau, mai simplu, la „Permise”, clădirea din strada Cuza Vodă din imediata apropiere a sediului PSD. Sau a Capelei Militare, dacă vreți.\n\nPrefectura va avea la dispoziție ultimul etaj al acestui imobil, o suprafață de 240 de metri în total.\n\nÎn total 37 de angajați cu tot cu structura de conducere.\n\nO parte din mobilier va fi conservat până la finalizarea lucrărilor din Palatul Administrativ, urmând a fi readus după ce clădirea din centrul orașului va fi modernizată și pe interior.\n\nCe se întâmplă cu alegerile viitoare?\n\nNu va fi dezafectată anul acesta sala Nicolae Iorga din cadrul Palatului Administrativ . Având în vedere că urmează alte trei runde de alegeri, respectiv prezidențiale, turul I și II, respectiv parlamentare, parterul va fi folosit pentru activitatea electorală.\n\nDe asemenea, în sala Nicolae Iorga se vor putea ține în continuare ședințele obișnuite, cele de Consiliu Județean dar și cele convocate de prefectul Sorin Cornilă.\n\nDe la 1 ianuarie, urmează a fi luată în calcul închirierea unei săli pentru desfășurarea ședințelor.\n\nDupă renovarea exteriorului , lucrările de modernizare prin PNRR ale interiorului Palatului Administrativ urmează a fi finalizate în octombrie 2025.",
  "metadata": {
    "original_file": "Botosaneanul_0175.html"
  }
}