{
  "title": "Tânăr de 19 ani, cercetat pentru înșelăciune după o tentativă de fraudă cu un telefon mobil",
  "content": "Un tânăr de 19 ani, din comuna Leorda, este cercetat de polițiștii Biroului de Investigații Criminale din cadrul Poliției Municipiului Huși (județul Vaslui) pentru înșelăciune, după ce ar fi încercat să fraudeze un minor din Huși printr-o tranzacție online.\n\nPotrivit anchetatorilor, în luna ianuarie 2025, suspectul ar fi convenit cu victima asupra vânzării unui telefon mobil de ultimă generație, pentru suma de 3.000 de lei. În locul dispozitivului promis, acesta i-ar fi expediat printr-un serviciu de curierat o pereche de căști, într-o tentativă evidentă de fraudă.\n\nPentru documentarea cazului, pe 28 ianuarie, polițiștii hușeni au efectuat o percheziție domiciliară în județul Botoșani, unde au fost descoperite mai multe probe relevante și sume de bani. În urma acestor descoperiri, tânărul a fost reținut pentru 24 de ore sub acuzația de înșelăciune.\n\nPe 29 ianuarie, suspectul a fost prezentat Parchetului de pe lângă Judecătoria Huși, care a decis plasarea sa sub control judiciar pentru o perioadă de 60 de zile.\n\nAncheta este încă în desfășurare, polițiștii continuând investigațiile, sub coordonarea Parchetului de pe lângă Judecătoria Huși, pentru a stabili întreaga activitate infracțională a suspectului.",
  "metadata": {
    "original_file": "Monitorul_0059.html"
  }
}