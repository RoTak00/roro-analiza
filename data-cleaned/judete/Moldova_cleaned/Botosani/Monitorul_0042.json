{
  "title": "Femeie salvată în ultima clipă de la un sfârşit cumplit",
  "content": "O femeie din județul Botoșani a ajuns la Urgențe după ce a fost salvată de la o moarte cumplită în ultima clipă . În vârstă de 44 de ani, dintr-un sat din apropiere de Ştefăneşti, femeia s-a aruncat într-o fântână pentru a-şi pune capăt zilelor.\n\nGestul său a fost observat de vecini, aceasta aruncându-se într-o fântână din apropierea casei părintești. Oamenii au sărit imediat în ajutor și au sunat la 112 pentru a alerta forțele de intervenție. De asemenea, sătenii s-au mobilizat și au început să scoată apa din fântâna adâncă de câţiva metri. Aceştia au încercat să coboare nivelul apei suficient de mult încât femeia să nu fie cu capul sub apă. Ulterior, oamenii au reuşit să o scoată din fântână până la sosirea echipelor de intervenţie.\n\nFemeia salvată a fost dusă în casă şi a primit haine uscate. Ulterior a fost preluată de un echipaj SMURD de prim ajutor. „Pacienta nu prezenta mărci traumatice vizibile la prelurea de la faţa locului. Nu era în hipotermie, având o temperatură a corpului de 35,9 grade. Era stabilă din punct de veder hemodinamic și respirator. A fost preluată de un echipaj SMURD şi transportată la Urgenţe pentru investigaţii suplimentare” , a precizat medic primar Andreea Stărică, purtător de cuvânt al SJA Botoşani.\n\nFemeia a ajuns la Urgenţe, unde medicii au descoperit că aceasta suferea şi de o serie de afecţiuni psihice, fiind astfel dirijată pentru consult de specialitate la Secţia de Psihiatrie a Spitalului Judeţean.",
  "metadata": {
    "original_file": "Monitorul_0042.html"
  }
}