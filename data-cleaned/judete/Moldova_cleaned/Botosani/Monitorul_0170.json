{
  "title": "Femeie rănită într-un accident de maxi-taxi",
  "content": "O femeie, în vârstă de 64 de ani, a avut nevoie de îngrijiri medicale în urma unui accident rutier produs între un autoturism şi un maxi-taxi.\n\nÎn eveniment, care s-a produs pe strada George Enescu din municipiul Dorohoi, au fost implicate un autoturism și un microbuz, în care se aflau doi pasageri și șoferul. În mașină era doar conducătorul auto.\n\nLa fața locului au ajuns, în cel mai scurt timp, pompierii din cadrul Detașamentului Dorohoi, cu o autospecială de stingere și modul de descarcerare, o ambulanță aparținând SAJ și Poliția.\n\nPompierii militari au constatat faptul că toate persoanele erau ieșite din autovehicule. O femeie, pasageră în maxi-taxi, a fost rănită în accident. Aceasta a fost preluată de echipajul medical, fiind transportată la spital pentru îngrijiri medicale de specialitate.\n\n„Pompierii au acționat și pentru înlăturarea pericolului de incendiu” , a precizat căpitan Dorina Lupu, purtător de cuvânt al ISU Botoşani.\n\nPentru a preveni astfel de evenimente, ISU Botoșani recomandă conducătorilor auto să dea dovadă de prudență la volan. Aceştia sunt îndemnaţi să respecte toate regulile de circulație pentru propria lor siguranță, dar și a celorlalți participanți la trafic.\n\nÎn cursul dimineţii, o minoră de 16 ani a ajuns la spital în urma unui alt accident rutier . Aceasta a fost acroşată de o maşină condusă de o tânără de 31 de ani. Ulterior şoferiţa a părăsit locul accidentului. A fost găsită de poliţie două ore mai târziu.",
  "metadata": {
    "original_file": "Monitorul_0170.html"
  }
}