{
  "title": "Cursă la beţie cu poliţia pe urme încheiată în arest",
  "content": "Un tânăr care s-a crezut zmeu pe şosea a ajuns în arestul poliţiei după ce a ajuns cu maşina într-un şanţ. Incidentul s-a petrecut în noaptea de mercuri spre joi, în jurul orei 02:00, la Săveni.\n\nPolițiștii din cadrul Poliției Orașului Săveni au efectuat semnal regulamentar de oprire unui autoturism, al cărui conducător auto nu s-a conformat, continuându-și deplasarea. Polițiștii au procedat la urmărirea acestuia, iar în scurt timp şoferul a pierdut controlul asupra volanului și a intrat într-un șanț, rezultând doar pagube materiale.\n\nUlterior, a fost stabilită identitatea acestuia, în persoana unui tânăr de 28 de ani, din comuna Știubieni. În urma testării cu aparatul etilotest, valoarea rezultată a fost de 1,01 mg/l alcool pur în aerul expirat. Mai mult decât atât, autoturismul pe care îl conducea nu era asigurat cu poliță obligatorie și nici nu avea efectuată inspecția tehnică periodică.\n\nFață de conducătorul auto a fost dispusă măsura reținerii pentru 24 de ore, fiind introdus în Centrul de Reținere și Arestare Preventivă al I.P.J Botoșani.",
  "metadata": {
    "original_file": "Monitorul_0057.html"
  }
}