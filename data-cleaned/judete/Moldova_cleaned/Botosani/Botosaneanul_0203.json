{
  "title": "Afișe cu șeful liberalilorINTERZISE la Botoșani după plângeri de... AUR - DOCUMENT",
  "content": "Mai sunt doar câteva zile până la finele campaniei electorale, iar partidele politice continuă să reclame tot felul de aspecte la birourile electorale. O nouă plângere a fost analizată de Biroul Electoral de Circumscripție Județeană (BECJ) nr 7 pe data de 3 iunie 2024. Contestația a fost formulată de Alianța pentru Unirea Românilor (AUR) și vizează o serie de afișe cu președintele Partidului Național Liberal (PNL), Nicolae Ciucă , pe un fundal negru cu mesajul „Un ostaș ÎN SLUJBA ȚĂRII” . Respectivele afișe au fost amplasate la intrarea și ieșirea din municipiul reședință. AUR Botoșani a făcut mai întâi o sesizare la Biroul Electoral de Circumscripție Municipală (BECM) nr 1, însă cum nu a obținut o decizie favorabilă a depus contestație la BECJ. Iar în urma dezbaterilor membrilor BECJ, contestația a fost admisă și s-a dispus scoaterea afișelor. „Dispune înlăturarea afișelor reprezentându-l pe dl. Nicolae Ciucă pe fundal negru având inscripționate mesajul «Un ostaș ÎN SLUJBA ȚĂRII», numele Nicolae Ciucă, din locațiile indicate și anume cele de la intrarea și ieșirea din municipiul Botoșani pe arterele rutiere Iași - Botoșani și Botoșani – Suceava”\n\nHotărârea a fost aprobată cu 8 voturi „pentru” și 5 „împotrivă”. Mesajul „Un ostaș ÎN SLUJBA ȚĂRII\" face referire la cartea scrisă de Nicolae Ciucă, care ar urma să fie lansată în luna iunie.\n\nPreședintele PNL s-a aflat chiar luni, 3 iunie 2024, într-un periplu electoral prin județul Botoșani.\n\nSesizări cu privire la amplasarea acestor panouri au fost făcute și în alte județe ale țării, precum Sibiu și Timiș.",
  "metadata": {
    "original_file": "Botosaneanul_0203.html"
  }
}