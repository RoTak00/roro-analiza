{
  "title": "Octogenar rămas pe drumuri, în plină iarnă, din cauza focului nemilos",
  "content": "Dimineața a început tragic pentru un bărbat de 86 de ani din comuna Gorbănești, care a rămas fără locuință în urma unui incendiu devastator. Focul a izbucnit, cel mai probabil, din cauza unui coș de fum neprotejat termic față de materialele combustibile din construcția casei.\n\nPompierii militari de la Garda de Intervenție Trușești, sprijiniți de Serviciul Voluntar pentru Situații de Urgență din Gorbănești, au intervenit rapid cu două autospeciale de stingere cu apă și spumă. Din păcate, la sosirea lor, întreaga locuință era cuprinsă de flăcări. Nu au existat victime, dar pagubele sunt considerabile.\n\nApel la responsabilitate. Cum prevenim astfel de tragedii\n\nIncendiile cauzate de coșurile de fum defecte sau neîntreținute corespunzător sunt frecvente în sezonul rece, atrag atenția pompierii. Pentru a evita astfel de tragedii, aceștia recomandă:\n• Verificarea periodică a coșurilor de fum pentru a depista eventualele fisuri care pot permite scânteilor să ajungă la materialele combustibile din jur.\n• Curățarea coșurilor de fum , eliminând funinginea care poate provoca autoaprinderea sau poate bloca evacuarea fumului.\n• Tencuirea și văruirea coșurilor de fum în pod , astfel încât eventualele fisuri să fie ușor vizibile și să poată fi remediate la timp.\n• Consolidarea zidăriei coșurilor la trecerea prin planșee , cu un spațiu de protecție între zidărie și elementele din lemn ale construcției.\n• Păstrarea distanței corespunzătoare între coșurile de fum și materialele combustibile ale acoperișului.\n\nAceastă întâmplare tragică reamintește cât de importantă este prevenirea. Pentru bătrânul din Gorbănești, iarna aceasta va fi una dintre cele mai grele. Comunitatea și autoritățile locale au acum misiunea de a-l sprijini să-și găsească un adăpost.",
  "metadata": {
    "original_file": "Monitorul_0251.html"
  }
}