{
  "title": "Acces restricţionat în parcarea Spitalului Judeţean. Reguli importante pentru pacienţi (VIDEO)",
  "content": "Începând cu data de 3 februarie, accesul auto în parcarea principală a Spitalului Județean de Urgență „Mavromati” din Botoșani va fi restricționat, ca urmare a demarării lucrărilor de construire a ambulatoriului de specialitate din strada Marchian.\n\n„Va fi permis accesul pacienților nedeplasabili cu autoturismul până la rampa de acces a persoanelor cu dizabilități, nefiind permisă staționarea și parcarea autovehiculelor în parcarea principală pentru a nu se produce ambuteiaje. Vor avea acces autovehiculele instituțiilor de control abilitate” , a transmis Ioan Asaftei, purtătorul de cuvânt al SJU Mavromati.\n\nReprezentanții spitalului recomandă pacienților și vizitatorilor să folosească parcările din apropiere și să respecte noile măsuri de trafic pentru a nu îngreuna circulația în zonă.",
  "metadata": {
    "original_file": "Monitorul_0030.html"
  }
}