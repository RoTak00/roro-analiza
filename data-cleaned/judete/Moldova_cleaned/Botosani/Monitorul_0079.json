{
  "title": "Coadă pentru locuințe sociale. Aproape 1.000 de solicitări pe lista Primăriei",
  "content": "La Primăria municipiului Botoșani , lista de aşteptare pentru locuințele sociale este în continuare una lungă, cu sute de cereri depuse de botoșăneni care speră să își găsească un acoperiș deasupra capului.\n\nCu toate acestea, nimic nu pare să se miște pe acest front, deoarece nu există locuințe disponibile pentru a fi alocate celor aproape 1.000 de botoșăneni care au depus cereri.\n\n„Foarte multe solicitări se referă la locuințe sociale. Numărul de locuințe sociale disponibile este limitat. În prezent, nu avem niciuna disponibilă, iar solicitările sunt de câteva sute, aproape o mie, pentru locuințe sociale. Este cea mai importantă cerere a cetățenilor către Primăria Botoșani, din punct de vedere cantitativ”, a declarat primarul Cosmin Andrei.\n\nCu toate că au fost construite 72 de locuinţe sociale, respectiv 22 de garsoniere și 50 apartamente cu două camere, în blocurile din cartierul ANL Cișmea, acestea au fost destinate chiriaşilor din Centrul Istoric.\n\nCine poate beneficia de locuințe sociale\n\nPentru a fi eligibile, persoanele sau familiile care solicită o locuință socială trebuie să îndeplinească un criteriu esențial: venitul mediu net lunar pe persoană realizat în ultimele 12 luni trebuie să fie sub nivelul câștigului salarial mediu net lunar pe economie, așa cum este comunicat de Institutul Național de Statistică. Acest venit trebuie să fie sub acest prag atât în momentul analizării cererii, cât și în momentul repartizării efective a locuinței.\n\nDe asemenea, nu pot beneficia de locuințe sociale persoanele care:\n• au beneficiat de sprijinul statului pentru construcția unei locuințe;\n• dețin o locuință de stat în calitate de chiriași.",
  "metadata": {
    "original_file": "Monitorul_0079.html"
  }
}