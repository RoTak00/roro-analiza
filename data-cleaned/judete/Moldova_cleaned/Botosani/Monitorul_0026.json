{
  "title": "Furt nocturn la Botoșani. Tânăr reținut după ce a spart o societate comercială",
  "content": "Un tânăr de 34 de ani din municipiul Botoșani a fost reținut pentru 24 de ore, fiind suspectat de comiterea unui furt.\n\nDecizia a fost luată de polițiștii Biroului de Investigații Criminale din cadrul Poliției Municipiului Botoșani, în urma unor probe care îl indică drept principalul suspect.\n\nPotrivit anchetatorilor, în noaptea de 29 spre 30 ianuarie 2025, individul ar fi pătruns ilegal în incinta unei societăți comerciale din Botoșani. Pentru a-și atinge scopul, acesta ar fi spart un geam și ar fi sustras banii rămași în interiorul unității.\n\nÎn urma identificării, tânărul a fost condus la Centrul de Reținere și Arestare Preventivă al Inspectoratului de Poliție Județean Botoșani. Cercetările continuă pentru stabilirea întregii activități infracționale și pentru luarea măsurilor legale care se impun.",
  "metadata": {
    "original_file": "Monitorul_0026.html"
  }
}