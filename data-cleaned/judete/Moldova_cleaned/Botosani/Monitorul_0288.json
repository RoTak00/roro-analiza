{
  "title": "Peste 100 de sancțiuni în doar 24 de ore! Amenzile au depășit 80.000 de lei",
  "content": "Polițiștii din Botoșani au desfășurat, în ultimele 24 de ore, patru acțiuni punctuale în cadrul operațiunii „BLOCADA” , colaborând strâns cu jandarmii. În acest interval, forțele de ordine au răspuns la 31 de evenimente, majoritatea semnalate prin apeluri la numărul de urgență 112.\n\n„Activitățile desfășurate au avut drept scop asigurarea climatului de ordine și siguranță publică, creșterea gradului de disciplină rutieră și prevenirea și combaterea traficului și consumului de droguri sau alte substanțe interzise” , au precizat reprezentanții Inspectoratului de Poliție Județean (IPJ) Botoșani. Acțiunile s-au soldat cu aplicarea a 117 sancțiuni contravenționale, în valoare totală de 80.439 de lei . Cele mai multe dintre sancțiuni au fost aplicate pentru abateri la regimul rutier și nerespectarea normelor de conviețuire socială.\n\nÎn plus, pentru abateri grave la regimul rutier, agenții rutieri au reținut 11 permise de conducere și 3 certificate de înmatriculare, încercând să descurajeze comportamentele periculoase în trafic.",
  "metadata": {
    "original_file": "Monitorul_0288.html"
  }
}