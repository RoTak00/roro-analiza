{
  "title": "S-a decis ziua în care Valeriu Iftime depune jurământul de președinte al Consiliului Județean",
  "content": "Actualul președinte al Consiliului Județean, Doina Federovici, alături de cei 32 de consilieri județeni, au fost învestiți în funcție pe data de 23 octombrie 2020.\n\nPredarea mandatului se va face pe data de 28 octombrie 2024.\n\nAtunci, într-o ședință care va avea loc în sala Nicolae Iorga a Palatului Administrativ, Valeriu Iftime va depune jurământul de președinte al Consiliului Județean și își va prelua mandatul. Adică își va începe efectiv activitatea de șef al CJ-ului.\n\nLa ședința din 28 octombrie, după învestirea președintelui, vor depune jurământul consilierii județeni aleși la alegerile locale din 9 iunie 2024.\n\nOdată constituit noul plen se vor alege cei doi vicepreședinți, prin vot secret, din rândul consilierilor județeni. Din informațiile deținute până la acest moment de jurnaliștii Botoșăneanul variantele negociate ar fi Constantin Bursuc (PNL) și Dorin Birta (PSD).\n\nCeremonia de învestire a primarului Cosmin Andrei și a noilor consilieri locali va avea loc pe data de 27 octombrie, în sala de Consiliu a Primăriei.\n\nLa exact patru ani de când a fost învestit actualul plen.\n\nPrimarul Cosmin Andrei a depus primul jurământ de primar pe data de 27 octombrie 2020.\n\nProcedura la „Municipiu” este similară cu cea de la „Județ”. După ce vor depune jurământul toți cei 23 de consilieri locali și consiliul va fi legal constituit, prin vot secret vor fi desemnați cei doi viceprimari.",
  "metadata": {
    "original_file": "Botosaneanul_0090.html"
  }
}