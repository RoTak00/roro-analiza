{
  "title": "Care este starea lui Grigore Leşe după ce a ajuns cu ambulanţa la Urgenţe",
  "content": "Medicii botoşăneni l-au stabilizat pe artistul Grigore Leşe, după ce acesta a fost adus de o ambulanţă la Urgenţe şi diagnoticat cu gripă. Incidentul a avut loc la scurt timp după ce acesta a terminat recitalul pe scena de la Gala Premiului „Mihai Eminescu” .\n\nÎn vârstă de 71 de ani, artistul a ajuns la spital cu febră şi tensiune arterială foarte mare. După ce a fost supus mai multor investigaţii de specialitate şi stabilizat, medicii au descoperit şi cauza stării sale. „Pacientul a fost testat pentru gripă, ieşind pozitiv la tulpina A. A fost internat în Secţia de Boli Infecţioase, unde a primit tratament de specialiate şi recomandări”, a precizat medicul primar Elena Guraliuc, coordonator UPU-SMURD. Ulterior, a doua zi pacientul s-a externat la cerere.\n\nTipul de gripă cu care a fost diagnosticat Grigore Leșe\n\nGripa este o infecție virală care afectează sistemul respirator. Virusul gripal de tip A este unul dintre cele patru tipuri de virus care poate provoca tuse, dureri musculare și dureri în gât. Virusul gripal de tip A este extrem de contagios, se poate răspândi prin tuse, strănut sau vorbire.\n\nCele patru tipuri de gripă sunt A, B, C și D. Tipul C dă simptome mai ușoare decât tipurile A sau B și nu se răspândește la fel de ușor. Gripa de tip D afectează în principal bovinele și nu oamenii.\n\nGripa de tip A este cauzată de virusul gripal A. După cum menționam anterior, este un virus extrem de contagios. Poate infecta atât oamenii, cât și animalele, este frecvent responsabil de epidemiile de gripă și singurul virus gripal implicat în pandemii. Acestea din urmă pot izbucni atunci când apare un virus gripal A nou, diferit, care infectează și se răspândește cu rapiditate în special în rândul persoanelor cu imunitate scăzută sau compromisă.",
  "metadata": {
    "original_file": "Monitorul_0250.html"
  }
}