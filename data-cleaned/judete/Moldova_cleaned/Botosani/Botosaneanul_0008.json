{
  "title": "Boala „parșivă” care lovește în tot mai mulți tineri de la Botoșani, mărturia unui medic de la Mavromati: Nu are un semn clasic - VIDEO",
  "content": "Medicii de la Spitalul Județean „Mavromati” remarcă o creștere a numărului de îmbolnăviri mai ales în rândul tinerilor. Este o boală grea care nu face diferența între oameni și care a dat deja peste cap viețile unor mii de botoșăneni.\n\nÎn cursul anului 2024 au fost diagnosticați cu cancer 1.135 de botoșăneni. La nivelul județului Botoșani, sunt 8.850 de pacienți în evidențele medicilor oncologi, pentru care fiecare zi este o luptă pentru supraviețuire.\n\nÎn spatele acestor cifre seci se ascund adevărate drame, familii distruse, ședințe dureroase de tratament.\n\nÎngrijitor este că toți mai mulți tineri sunt diagnosticați cu această boală. Iar acest lucru este recunoscut chiar de medicul șef al Secției Oncologie de la Spitalul Județean „Mavromati”.\n\n„Față de acum 20 de ani când am început eu și vedeam cancere rar la persoane sub 50 de ani , acum e destul de frecvent la 20, 30 de ani, și digestiv unde nu mă așteptam. Stilul de viață este destul de important și stil de viață însemnând și alimentație, stres, fumat, alcool.”",
  "metadata": {
    "original_file": "Botosaneanul_0008.html"
  }
}