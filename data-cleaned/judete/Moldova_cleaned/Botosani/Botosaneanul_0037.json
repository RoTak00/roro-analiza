{
  "title": "Secția model de la Spitalul Județean care nu pierde niciun ban de la Casa de Asigurări: Medicii nu dorm – VIDEO",
  "content": "Principala îngrijorare la Spitalul Județean „Mavromati” rămâne în continuare neîndeplinirea indicatorilor financiari din contractul cu Casa de Asigurări de Sănătate (CAS). Sunt însă și secții care reușesc să facă performanță, iar medicii oferă serviciile prevăzute în contract. O astfel de secție unde sunt atrași toți banii este Pediatrie I. Noul medic șef al secției, dr Gianina-Georgiana Hamza Lalău, a declarat că în fiecare lună sunt realizate complet serviciile decontate de CAS Botoșani. „Pediatria își realizează exact contractul stabilit, mă refer la partea de Pediatrie, pentru că suntem o echipă și toate specialitățile trebuie să realizeze, să lucreze la acest contract și la îndeplinirea sarcinilor. Pe partea de Pediatrie I, și sunt cifrele care pot să confirme, în fiecare lună din fiecare an, de trei ani de când am venit aici, s-au îndeplinit condițiile. Pot să asigur că pe partea de Pediatrie s-a asigurat exact munca. Deci, medicii nu dorm.”\n\nÎn ciuda faptului că au fost organizate numeroase ședințe cu toți medicii șefi de secție, cea mai mare unitate medicală din județ continuă să piardă bani frumoși de la CAS. Iar unitatea per ansamblu are de suferit chiar dacă unele secții își îndeplinesc indicatorii.\n\nConducerea spitalului este însă optimistă că situația financiară dificilă va fi depășită.\n\n„Așa cum am mai spus, în luna iulie contractul a fost majorat. Poate există și o mică reticență în realizarea acestui contract, sperăm să o și depășim. Singurul care poate să interneze este medicul. Medicii sunt reticenți în evaluarea criteriilor de internare sau sunt foarte atenți la evaluarea criteriilor de internare.”",
  "metadata": {
    "original_file": "Botosaneanul_0037.html"
  }
}