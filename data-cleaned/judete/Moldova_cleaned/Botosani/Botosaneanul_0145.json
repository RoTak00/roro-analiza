{
  "title": "Aglomerația insuportabilă de la o instituție, combătută cu muncă suplimentară, tehnologie, alerte și servicii de la distanță – VIDEO",
  "content": "Este vorba despre Serviciul Public Comunitar Regim Permise și Înmatricularea Vehiculelor (SPCRPIV) Botoșani cu sediul în centrul municipiului.\n\nÎncepând cu anul acesta, deja mai multe servicii oferite de această instituție pot fi rezolvate în spațiul virtual, fără a mai fi nevoie de risipa de energie cu drumul, așteptatul la coadă și depunerea copiilor de documente.\n\nSingurul lucru pe care ar trebui să îl facă posesorii de autoturisme sau permise auto este să se prezinte o singură dată la ghișeu pentru crearea unui cont propriu care să poată fi ulterior oricând accesat, pentru aproape orice fel de serviciu.\n\n„Pentru acest cont trebuie să ne furnizeze o adresă de e-mail, atât. Sunt gratuite, iar în viitor se vor face operațiuni de înmatriculare. Online” , a continuat șeful de la „Permise”.\n\nSe pot transmite online duplicate ale permisului auto care a fost pierdut sau deteriorat, dar și a certificatului de înmatriculare.\n\nÎn prezent, sistemul informatic al instituției este în lucru pentru ca și operațiunile de înmatriculare a autoturismelor să poată fi efectuate în sistem online.\n\nPractic, prin intermediul contului creat, se pot depune documentele necesare pentru înregistrarea unui autoturism recent achiziționat. Această procedură ar urma să fie aplicabilă cel mai probabil de la începutul anului viitor.\n\nPână atunci însă este funcțională alertarea prin mesaj telefonic a unor informații de interes.\n\n„Începând de la 1 iulie a fost operaționalizat serviciul de SMS pentru informare la expirarea permisului de conducere. Acest serviciu transmite notificări prin SMS dar și email, cu 30 de zile înainte de expirarea documentului și la o zi după ce acesta a expirat”",
  "metadata": {
    "original_file": "Botosaneanul_0145.html"
  }
}