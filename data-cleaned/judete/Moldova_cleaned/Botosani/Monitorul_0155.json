{
  "title": "Un şofer băut, altul fără permis, ambii surprinşi de poliţişti la volan",
  "content": "Un şofer băut şi unul fără permis au fost opriţi de poliţişti în trafic şi s-au ales cu dosare penale.\n\nPolițiștii din cadrul Poliției Municipiului Botoșani au oprit pentru control, pe strada Ștefan Luchian, un autoturism condus de un bărbat, de 56 de ani, din municipiul Botoșani.\n\nÎntrucât acesta emana halenă alcoolică, a fost testat cu aparatul etilotest, valoarea rezultată fiind de 0,75 mg/l alcool pur în aerul expirat. Ulterior, acesta a fost condus la o unitate spitalicească pentru recoltarea de probe biologice de sânge, în vederea stabilirii alcoolemiei.\n\nPolițiștii continuă cercetările sub aspectul comiterii infracțiunii de conducere sub influența alcoolului.\n\nAl doilea şofer surprins că încalcă legea a fost un tânăr de 23 de ani, din municipiul Botoşani, oprit pentru control de polițiști pe 21 ianuarie 2025.\n\nÎn urma verificărilor efectuate, s-a stabilit faptul că acesta nu deține permis de conducere valabil pe teritoriul României. \n\n Polițiștii continuă cercetările sub aspectul comiterii infracțiunii de conducere fără permis.",
  "metadata": {
    "original_file": "Monitorul_0155.html"
  }
}