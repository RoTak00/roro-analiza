{
  "title": "Clinică medicală dar și o nouă biserică, construite într-un cartier al municipiului Botoșani",
  "content": "Ambele obiective se află la stadiul de obținere a documentațiilor și autorizațiilor necesare de la Primărie pentru deschiderea șantierelor.\n\nVor fi construite la o distanță redusă unul față de celălalt, în cartierul Primăverii, aproape de strada Sucevei.\n\nClinica medicală va fi ridicată pe un teren care este liber de construcții și aparține unei persoane private. Se va afla în imediata vecinătate a Hotelului Premier, cu acces din strada Sucevei, pe o parcelă în suprafață de aproape 500 mp.\n\nPentru accesul auto se propune reamenajarea accesului carosabil (acesta este dimensionat pentru funcțiunea locuință) și realizarea unui acces pietonal din strada Sucevei. Pentru a se crea aceste accese a fost concesionat tot terenul dinspre strada Sucevei.\n\nVor fi amenajate și 10 locuri de parcare, două pentru personalul medical, șapte pentru clienți și unul pentru persoane cu dizabilități.\n\nDe asemenea, în apropiere, Parohia „Sfânta Cuvioasa Teodora de la Sihla” intenționează să ridice o biserică ce va deservi familiile de la blocurile din apropiere.\n\nÎn acest sens a fost depus la Primăria Botoșani un studiu de oportunitate în vederea obținerii Planului Urbanistic Zonal (PUZ).\n\nTerenul de aproape 1.700 de mp pe care se va construi lăcașul de cult aparține parohiei, în urma unei donații din partea Primăriei.\n\nConstrucția se va ridica pe o suprafață de 720 de metri pătrați.",
  "metadata": {
    "original_file": "Botosaneanul_0186.html"
  }
}