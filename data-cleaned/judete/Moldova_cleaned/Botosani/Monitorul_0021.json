{
  "title": "A încercat să evite poliția, dar a fost „încolțit” și s-a ales cu un dosar penal",
  "content": "Un tânăr de 28 de ani din Botoșani s-a ales cu dosar penal după ce a fost prins conducând un autoturism cu autorizația de circulație expirată.\n\nIncidentul s-a petrecut pe 30 ianuarie 2025, pe strada Grivița, unde un echipaj al Poliției Municipiului Botoșani – Biroul de Ordine Publică – a observat un vehicul care și-a schimbat brusc direcția la vederea autospecialei de poliție.\n\nComportamentul suspect al șoferului a atras atenția agenților, care au decis să îl urmărească. Mașina a fost interceptată pe Aleea Alba Iulia, unde polițiștii au legitimat conducătorul auto și au constatat că autorizația provizorie de circulație a vehiculului era expirată.\n\nÎn prezent, tânărul este cercetat pentru conducerea unui autovehicul neînmatriculat, faptă care constituie infracțiune conform legislației în vigoare. Polițiștii continuă investigațiile pentru a stabili toate împrejurările comiterii faptei.",
  "metadata": {
    "original_file": "Monitorul_0021.html"
  }
}