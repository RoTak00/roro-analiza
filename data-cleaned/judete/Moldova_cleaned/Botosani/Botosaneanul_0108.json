{
  "title": "Medic de la Botoșani anchetat pentru servicii acordate doar pe hârtie: Începe procesul la Tribunal, 100.000 de euro găsiți la percheziții",
  "content": "Cazul a ieșit la iveală în urma unei plângeri penale făcută de Casa de Asigurări de Sănătate (CAS) Botoșani.\n\nÎn luna mai a anului 2023 polițiștii au făcut o percheziție la locuința unui medic de familie din comuna Mitoc. S-a stabilit că medicul respectiv, în cursul anului 2020, a solicitat spre decontare servicii medicale care nu au fost prestate în mod real.\n\nPrejudiciul estimat a fost de peste 150.000 de lei. La percheziții, oamenii legii au găsit în locuința medicului 100.000 de euro.\n\nAncheta și-a urmat cursul firesc, iar medicul a fost trimis în judecată pentru „obținere ilegală de fonduri”. Dosarul a trecut de camera preliminară în luna iunie a acestui an.\n\n„În baza art. 346 alin. 1 Cod procedură penală constată legalitatea administrării probelor și a efectuării actelor de urmărire penală, legalitatea sesizării instanței cu privire la rechizitoriul nr. 28/142/P/2022 din data de 7 martie 2024 al Parchetului de pe lângă Tribunalul Botoșani, prin care s-a dispus trimiterea în judecată a inculpatului, pentru săvârșirea infracțiunii de obținere ilegală de fonduri, în formă continuată, faptă prev. și ped. de art. 306 alin. 1 Cod penal, cu aplicarea art. 35 alin. 1 Cod penal (1.538 de acte materiale).”",
  "metadata": {
    "original_file": "Botosaneanul_0108.html"
  }
}