{
  "title": "Pericol de explozie după un accident cu două mașini",
  "content": "Pericol de explozie după un accident rutier care a avut loc în orașul Flămânzi. În eveniment au fost implicate două autoturisme, în care se aflau, în total, cinci persoane.\n\nLa fața locului au ajuns, în cel mai scurt timp, pompierii din cadrul Punctului de Lucru Flămânzi, cu o autospecială de stingere și modul de descarcerare, dar și o ambulanță SAJ.\n\nAceștia au constatat faptul că toate persoanele erau ieșite din autovehicule, iar unul dintre autoturisme a avariat o conductă de gaz. “Un bărbat, în vârstă de 57 ani, a avut nevoie de îngrijiri medicale. Acesta a fost preluat de echipajul nostru și transportat la Unitatea de Primiri Urgențe pentru îngrijiri medicale de specialitate” , a precizat medicul primar Cristian Simionescu, coordonatorul dispeceratului unic SJA-SMURD. După o primă evaluare a cadrelor medicale, bărbatul era stabil și în afara pericolului. Celelalte patru persoane au refuzat transportul la spital pentru a fi consultați.\n\nPompierii au intervenit pentru înlăturarea pericolului de incendiu. “Pentru a preveni astfel de evenimente, ISU Botoșani recomandă conducătorilor auto să dea dovadă de prudență la volan, să respecte toate regulile de circulație pentru propria lor siguranță, dar și a celorlalți participanți la trafic” , a precizat căpitan Dorina Lupu, purtător de cuvânt al ISU Botoșani.",
  "metadata": {
    "original_file": "Monitorul_0223.html"
  }
}