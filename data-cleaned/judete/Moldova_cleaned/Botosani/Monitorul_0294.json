{
  "title": "Salvator în uniformă. Un jandarm intervine pentru a ajuta un bărbat accidentat",
  "content": "În această seară, în jurul orei 19,20, un jandarm din cadrul Inspectoratului de Jandarmi Județean Botoșani, aflat la finalul programului de pază și protecție la Serviciul Județean al Arhivelor Naționale, a demonstrat că devotamentul față de semeni nu se oprește odată cu încheierea serviciului.\n\nÎn timp ce se îndrepta spre casă, militarul a auzit strigăte de ajutor venind din apropierea instituției pe care tocmai o părăsise.\n\nAjuns la fața locului, jandarmul a găsit un bărbat în vârstă de aproximativ 65 de ani, prăbușit pe trotuar. În urma discuțiilor, acesta i-a relatat că s-a dezechilibrat, s-a accidentat la un picior și că nu mai poate să se deplaseze fără ajutor.\n\nConștient de gravitatea situației și de temperaturile scăzute care ar fi putut agrava starea bărbatului, jandarmul a apelat imediat serviciul de urgență 112. Până la sosirea ambulanței, militarul a rămas alături de bărbat, asigurându-se că acesta este în siguranță. După intervenția medicală de la fața locului, jandarmul a ajutat personal la urcarea victimei în ambulanță, care l-a transportat la Unitatea de Primire a Urgențelor din cadrul Spitalului Mavromati pentru îngrijiri de specialitate.",
  "metadata": {
    "original_file": "Monitorul_0294.html"
  }
}