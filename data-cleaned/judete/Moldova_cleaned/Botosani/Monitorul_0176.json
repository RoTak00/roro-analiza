{
  "title": "Botoșaniul, printre județele cu cele mai multe terenuri agricole vândute",
  "content": "În județul Botoșani, piața terenurilor agricole a rămas activă pe parcursul ultimei jumătăți a anului 2024. Cu un vârf de 457 de tranzacții în august și o revenire în octombrie (455 de vânzări), Botoșaniul s-a menținut printre județele cu o piață funciară dinamică, înregistrând 349 de tranzacții în ultima lună din anul precedent.\n\nLa nivel național, vânzările terenuri agricole au înregistrat o stagnare în ultimele luni ale anului 2024, cu excepția lunii octombrie, când au fost înregistrate 14.057 de tranzacții, arată datele publicate de Agenția Națională de Cadastru și Publicitate Imobiliară ( ANCPI).\n\nJudețele cu cele mai multe tranzacții de terenuri agricole\n\nÎn luna decembrie 2024 s-au înregistrat 10.386 de terenuri agricole vândute. Printre județele cu cel mai mare număr de astfel de tranzacții se numără Galați (734 terenuri), Timiș (709 terenuri) și Dolj (624 terenuri). Aceste județe se remarcă printr-o activitate intensă în piața imobiliară agricolă, semn că terenurile din aceste zone rămân atractive pentru investiții.\n\nLa polul opus, cele mai puține tranzacții cu terenuri agricole au fost înregistrate în București (0 terenuri), Ialomița (41 terenuri) și Teleorman (44 terenuri).\n\nJudețul Botoșani se află printre județele cu un număr ridicat de tranzacții, cu 349 de terenuri agricole vândute în luna decembrie 2024. Această cifră plasează Botoșaniul peste județe precum Iași (129 terenuri) sau Argeș (116 terenuri).\n\nAnalizând dinamica pieței funciare din județul Botoșani în a doua jumătate a anului 2024, se observă fluctuații semnificative în numărul de tranzacții lunare. În luna august s-au înregistrat 457 de vânzări de terenuri agricole, acesta fiind cel mai ridicat nivel din ultimele cinci luni. Ulterior, în septembrie s-a înregistrat o scădere semnificativă, la 282 de tranzacții, urmată de o revenire puternică în octombrie, cu 455 de terenuri vândute.\n\nÎn noiembrie și decembrie, piața funciară din județ s-a stabilizat la un nivel mediu, cu 340 și respectiv 349 de tranzacții. Aceste cifre indică o cerere constantă pentru terenurile agricole din Botoșani, chiar și în lunile de toamnă-iarnă, când tranzacțiile funciare tind să încetinească la nivel național.",
  "metadata": {
    "original_file": "Monitorul_0176.html"
  }
}