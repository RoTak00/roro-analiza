{
  "title": "Spitalul Județean OBLIGAT să reangajeze o asistentă pe care a dat-o afară, salarii plătite din urmă",
  "content": "O asistentă de la Botoșani, care a fost concediată, a contestat decizia în instanță și a avut câștig de cauză.\n\nO asistentă medicală debutantă a fost concediată de Spitalul Județean „Mavromati” în luna ianuarie a anului 2023. Asistenta s-a angajat la spital în perioada stării de urgență, în anul 2020. Ulterior, unitatea medicală a organizat examen de promovare din funcția de asistent medical debutant. Iar aceasta a fost într-un final concediată. Concursul a fost contestat în instanță de angajată, pe motiv că nu au fost îndeplinite procedurile. Iar magistrații i-au dat dreptate și au dispus reluarea examenului.\n\nPe rolul instanței de la Tribunalul Botoșani a fost înregistrat de asemenea și un dosar cu obiectul „contestație decizie de concediere”. Acțiunea a fost deschisă în instanță prin Sindicatul Solidaritatea Sanitară.\n\nMagistrații au admis această contestație pe 19 septembrie 2024. Și a obligat spitalul să-i plătească angajatei drepturile salariale din momentul când a fost concediată și până la reîncadrare.\n\n„Anulează decizia nr. 27/05.01.2023 de încetare a contractului individual de muncă, emisă de pârâtă. Dispune repunerea părților în situația anterioară în sensul reintegrării reclamantei în funcția deținută anterior concedierii nelegale, de asistent medical debutant. Obligă pârâta să-i plătească reclamantei drepturile salariale, indexate, majorate și reactualizate și cu celelalte drepturi de care ar fi beneficiat aceasta începând cu data concedierii, 05.01.2023, și până la momentul integrării efective.”",
  "metadata": {
    "original_file": "Botosaneanul_0102.html"
  }
}