{
  "title": "Incendiu într-o gospodărie din Răchiți. Pompierii au intervenit pentru stingerea flăcărilor",
  "content": "Un incendiu s-a produs, în această după-amiază, într-o gospodărie din localitatea Răchiți. Camera centralei a fost cuprinsă de flăcări. Nu au fost persoane rănite, dar pagubele sunt însemnate.\n\nLa caz s-au deplasat, în cel mai scurt timp, pompierii din cadrul Detașamentului Botoșani, cu două autospeciale de stingere, dar și Serviciul Voluntar pentru Situații de Urgență Răchiți.\n\nAceștia au constatat faptul că ardea camera centralei și au acționat rapid astfel încât flăcările să nu se extindă la casă. Suprafața afectată a fost estimată la aproximativ 30 de metri pătrați.\n\nCel mai probabil, evenimentul a fost provocat de jarul căzut din centrala termică pe materiale combustibile.\n\nPentru prevenirea unor incendii, ISU Botoșani vă recomandă:\n\n▪️nu introduceți în sobă/centrală lemne cu lungimea mai mare decât vatra focarului;\n\n✔️ montați pe pardoseală, în fața ușii de alimentare cu combustibil a mijlocului de încălzire, o bucată de tablă cu dimensiuni de 0,50 x 0,70 metri;\n\n▪️nu puneți materiale combustibile sau haine la uscat pe sobe sau în imediata lor apropiere;\n\n▪️nu lăsați, niciodată, copiii singuri în casă, mai ales într-o încăpere unde este în funcțiune un mijloc de încălzire.",
  "metadata": {
    "original_file": "Monitorul_0111.html"
  }
}