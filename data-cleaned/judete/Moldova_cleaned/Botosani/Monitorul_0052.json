{
  "title": "Schimbări importante în instituțiile publice din Botoșani. Prefectul anunță reorganizări și o nouă dinamică a ședințelor",
  "content": "Prefectul județului Botoșani, Dan Nechifor, a anunțat joi, în cadrul ședinței Colegiului Prefectural, o serie de modificări semnificative în conducerea mai multor instituții publice din județ.\n\nÎncepând cu 15 ianuarie, Dan Șlincu a preluat conducerea Agenției de Plăți și Intervenție pentru Agricultură (APIA) Botoșani. Totodată, Camelia Manuela Diaconu a fost numită temporar la conducerea Serviciului Județean Botoșani din cadrul Arhivelor Naționale, iar Octavian Grosu a fost desemnat șef al Biroului Vamal de Frontieră Racovăț. De asemenea, Constantin Agheorghiesei va exercita temporar funcția de șef al Biroului Vamal de Frontieră Rădăuți-Prut.\n\nO altă schimbare majoră anunțată de prefect se referă la componența și organizarea ședințelor Colegiului Prefectural. Numărul membrilor acestuia a fost redus de la 51 la 28, iar ședințele nu se vor mai desfășura în săli neutre sau în Palatul Administrativ, ci direct la sediile instituțiilor implicate.\n\n„Ne dorim ca, în a doua parte a acestui an, Colegiul Prefectural să devină mult mai suplu. În mod sigur, viitoarele ședințe le vom organiza la sediul instituțiilor publice, astfel încât să ne cunoaștem mai bine și să avem un contact direct cu activitatea acestora” , a spus Dan Nechifor.\n\nPrin aceste măsuri, autoritățile județene urmăresc eficientizarea activității instituțiilor publice și îmbunătățirea colaborării dintre acestea.",
  "metadata": {
    "original_file": "Monitorul_0052.html"
  }
}