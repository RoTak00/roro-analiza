{
  "title": "Un nou consilier de la municipiu și-a anunțat demisia în direct: La fel cum am făcut și în 2020 – VIDEO",
  "content": "În timp ce liberalii aleși de botoșăneni în Consiliul Local rămân fără mandate întrucât sunt excluși din partid , la social-democrați se întâmplă cumva invers. Unul dintre PSD-iștii care au obținut statutul de ales demisionează.\n\n\n\n Mircea Magdalena (foto cu cravată) a ocupat locul al treilea pe lista PSD pentru deliberativul local, după Cosmin Andrei și Bogdan Buhăianu, cei care au redevenit primar, respectiv viceprimar.\n\n\n\n Doar că deține deja de patru ani și funcția de administrator public al Primăriei Botoșani și nu poate ocupa concomitent ambele funcții.\n\n\n\n Pentru a evita o stare de incompatibilitate va renunța la mandatul de consilier local abia dobândit.\n\n\n\n Anunțul l-a făcut în direct, la ” Botoșăneanul TV ”, unde a fost invitat alături de primarul Cosmin Andrei.\n\n\n\n Primul supleant de pe lista PSD pentru Consiliul Local este Petru Taielup, un pensionar de 72 ani, fost tehnician, care și în precedentul deliberativ municipal a acces după retragerea unor colegi.\n\n\n\n Mircea Magdalena ar putea fi nevoit să demisioneze și din postul de administrator public întrucât candidează la Parlament, ocupând locul al treilea pe lista PSD pentru Camera Deputaților.\n\n\n\n A fost sprijinit direct de primarul Cosmin Andrei, în calitatea sa de președinte al organizației municipale, care de altfel i-a trasat ca sarcină lui Mircea Magdalena , până ce va pleca în Parlament, să obțină transferul clădirii din bulevardul Mihai Eminescu în care a funcționat Casa de Asigurări de Sănătate . \n\n Acolo, edilul șef dorește să mute Casa Căsătoriilor.\n\nDiscuția pe această temă o puteți vedea în materialul video de mai jos, începând cu minutul 51:44",
  "metadata": {
    "original_file": "Botosaneanul_0066.html"
  }
}