{
  "title": "Alegeri parțiale în județ. Anunțul făcut de prefectul Dan Nechifor (video)",
  "content": "Alegerile prezidențiale vor avea loc pe 4 mai (primul tur) și 18 mai (al doilea tur), conform Hotărârii de Guvern nr. 17/2025, publicată astăzi în Monitorul Oficial. Totodată, în județul Botoșani se vor organiza alegeri locale parțiale în comunele Coșula și Avrămeni, unde fotoliile de primar au rămas vacante după decesul edililor aleși anul trecut.\n\nPrefectul județului, Dan Nechifor, a oferit detalii despre organizarea scrutinului, subliniind importanța procesului electoral. „Botoșănenii se vor prezenta din nou la vot. Astăzi a fost publicată în Monitorul Oficial Hotărârea de Guvern numărul 17 din 28 ianuarie 2025, prin care se aprobă calendarul alegerilor din acest an. Cetățenii vor fi chemați la urne în data de 4 mai pentru primul tur de scrutin și în data de 18 mai pentru al doilea tur. Validarea alegerilor de către Curtea Constituțională va fi comunicată pe 22 mai 2025” , a arătat Dan Nechifor.\n\nÎn județul Botoșani, alegerile locale parțiale vor avea loc în comunele Coșula și Avrămeni, unde primarii aleși în 2024 au decedat în ultimele luni. Astfel, locuitorii din aceste localități vor trebui să-și aleagă noi edili în cadrul scrutinului organizat simultan cu alegerile prezidențiale.\n\nInstituția Prefectului a anunțat că va asigura suportul logistic și administrativ necesar pentru desfășurarea în condiții optime a alegerilor. „ Vom colabora strâns cu autoritățile locale și instituțiile responsabile pentru a garanta respectarea procedurilor legale, transparența și corectitudinea procesului electoral” , a mai precizat prefectul Dan Nechifor.\n\nPregătirile pentru scrutin vor începe imediat, iar autoritățile vor lua toate măsurile necesare pentru buna desfășurare a alegerilor, astfel încât botoșănenii să își poată exprima votul în condiții de siguranță și legalitate.",
  "metadata": {
    "original_file": "Monitorul_0066.html"
  }
}