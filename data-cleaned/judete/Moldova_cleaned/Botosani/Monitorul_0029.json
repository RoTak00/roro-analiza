{
  "title": "Polițiștii, alături de preoți. Campanie de prevenire a violenței domestice în rândul enoriașilor",
  "content": "Pe 30 ianuarie, cu ocazia Sărbătorii Sfinților Trei Ierarhi, polițiștii din cadrul Compartimentului de Analiză și Prevenire a Criminalității, alături de colegii de la Poliția orașului Bucecea, au fost prezenți la Biserica Parohiei Sfântul Ioan Botezătorul din localitate. Scopul acțiunii a fost informarea cetățenilor cu privire la drepturile victimelor violenței domestice și modalitățile prin care acestea pot solicita ajutor.\n\nAceastă inițiativă face parte din proiectul local „Te ajutăm să fii în siguranță”, derulat în mai multe parohii din județul Botoșani.\n\nActivitățile desfășurate de polițiștii de prevenire vizează, în special, femeile, copiii și alți enoriași care participă la slujbele religioase, scopul fiind creșterea gradului de conștientizare asupra riscurilor asociate violenței în familie.\n\nCu sprijinul preotului slujitor Ioan Emanuil Cojocariu, polițiștii au discutat cu enoriașii despre prevederile Legii privind prevenirea și combaterea violenței domestice.\n\nDiscuțiile s-au concentrat pe soluțiile pe care victimele le au la dispoziție în situații conflictuale și pe schimbările legislative recente menite să le protejeze mai eficient.\n\nPentru o mai bună informare, participanții au primit materiale tipărite realizate în parteneriat cu Autoritatea Teritorială de Ordine Publică. Acestea conțin detalii despre condițiile în care poate fi solicitat un ordin de protecție, serviciile de sprijin disponibile pentru victime și recomandări utile pentru persoanele care se confruntă cu abuzuri în familie.\n\nCampania de prevenire a violenței domestice continuă în mai multe parohii din județ, polițiștii încurajând comunitatea să se implice activ în combaterea acestui fenomen prin informare și raportarea cazurilor de abuz.",
  "metadata": {
    "original_file": "Monitorul_0029.html"
  }
}