{
  "title": "Percheziții domiciliare în Târgu Ocna! Un tânăr bănuit de tâlhărie calificată, arestat preventiv",
  "content": "Polițiștii de investigaţii criminale din Târgu Ocna, sub coordonarea Parchetului de pe lângă Judecătoria Onești, au pus în executare, pe 07 noiembrie, două mandate de percheziţie domiciliară în localitate, într-un dosar penal ce vizează comiterea infracțiunii de tâlhărie calificată.\n\nPe 01 noiembrie, polițiștii au fost sesizați de către un localnic de 37 de ani că o persoană necunoscută i-ar fi sustras, prin acte de violență, un telefon mobil. În urma activităților investigativ-operative, polițiștii au identificat un tânăr de 22 de ani, din localitate, bănuit de comiterea faptei.\n\nDupă administrarea probatoriului, faţă de cel în cauză a fost luată măsura reţinerii pentru o perioadă de 24 de ore, ulterior fiind prezentat instanței de judecată care a dispus arestarea preventivă pentru 30 de zile.\n\nLa activități au participat și luptători din cadrul Serviciului Acțiuni Speciale al I.P.J. Bacău. Cercetările continuă în cadrul unui dosar penal sub aspectul săvârşirii infracţiunii de tâlhărie calificată.",
  "metadata": {
    "original_file": "Ziarul_De_Bacau_0091.html"
  }
}