{
  "title": "Personalul APM Bacău intră în protest zilnic. Angajații sunt nemulțumiți de salarii",
  "content": "Angajații APM Bacău intră în protest zilnic, începând de astăzi, 20 mai 2024, între orele 10:00 – 12:00, cu încetarea activității instituției, pentru obținerea alinierii salariale cu Agenția Națională pentru Protecția Mediului.\n\n„Solicităm îndreptarea omiterii categoriei noastre de funcționari publici din prevederile OUG 128/2023 pentru unele măsuri referitoare la salarizarea personalului din învățământ și alte sectoare de activitate bugetară ”, au transmis angajații APM Bacău.\n\nPe durata protestului, 20 – 23 mai, se suspendă activitatea de primire de dosare de reglementare în format pe hârtie/corespondență aferentă și completări în format electronic. Activitatea de primire documentații pentru reglementare va avea loc doar vineri, 24 mai, între orele 09:00 – 10:00.\n\n„Transmitem beneficiarilor serviciilor de reglementare ale APM Bacău solicitarea de a înțelege demersul legitim al angajaților. Durata protestului depinde de cât de rapidă este reacția forurilor decizionale. Suspendarea va fi anulată de îndată ce se publică în Monitorul Oficial actul legislativ care elimină discriminarea salarială”, au mai transmis angajații APM Bacău.\n\nJoi, 24 mai, începând cu ora 10:00, angajații APM Bacău vor participa alături de angajații celorlate APM-uri din țară la un miting de protest la București.\n\nÎn cazul în care doleanțele nu vor fi îndeplinite, săptămâna viitoare angajații APM Bacău vor continua mișcările de protest.",
  "metadata": {
    "original_file": "Ziarul_De_Bacau_0247.html"
  }
}