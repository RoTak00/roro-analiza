{
  "title": "Pietonii indisciplinați, în vizorul polițiștilor băcăuani. Mai multe persoane au fost amendate",
  "content": "Polițiștii Serviciului Rutier Bacău au desfășurat, pe 14 ianuarie, o acțiune pentru combaterea abaterilor săvârșite îndeosebi de pietoni, dar și de către ceilalți participanți la traficul rutier.\n\nÎn cadrul activităților, polițiștii au aplicat 56 de sancțiuni contravenționale, din care 17 pietonilor care au traversat neregulamentar, 9 celor care circulau pe partea carosabilă, și restul pentru abateri ale conducătorilor auto.\n\n„Nu traversaţi prin locuri nepermise, ci doar prin cele special amenajate şi semnalizate prin indicatoare sau marcaje! Traversaţi numai pe culoarea verde a semaforului, iar în lipsa acestuia numai pe la colţul străzilor, după ce v-aţi asigurat! Nu vă angajaţi în traversarea căilor rutiere în fugă, nici prin faţa sau spatele autovehiculelor staţionate ori a mijloacelor de transport în comun oprite în staţii!”, este recomandarea polițiștilor.",
  "metadata": {
    "original_file": "Ziarul_De_Bacau_0023.html"
  }
}