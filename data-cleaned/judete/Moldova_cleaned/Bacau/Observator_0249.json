{
  "title": "AVERTIZARE METEOROLOGICĂ - COD PORTOCALIU",
  "content": "Valul de frig va cuprinde treptat toată țara și va fi în intensificare, astfel că se vor înregistra temperaturi cu peste 10…15 grade mai coborâte decât valorile normale pentru această perioadă din an. \n\n\n\nTemperaturile maxime vor fi negative în toate regiunile și va fi ger dimineața și noaptea, la început cu precădere în jumătatea de nord, apoi și în restul teritoriului, iar intensificările temporare ale vântului vor amplifica senzația de rece. \n\n\n\nNotă: din seara zilei de sâmbătă (24 februarie) și până duminică noapte (25/26 februarie), în zona Carpaților Meridionali și de Curbură, în Muntenia, Oltenia, sudul Banatului și Dobrogea vor fi ninsori temporare, care în sud-vest vor deveni moderate cantitativ. Vântul va avea intensificări în medie cu 45…50 km/h în majoritatea zonelor, iar în partea de sud-est a teritoriului rafalele vor atinge local 55…65 km/h.\n\nÎn Moldova, estul Transilvaniei, Oltenia, Muntenia și Dobrogea valul de frig se va intensifica, gerul va fi persistent chiar și pe parcursul zilelor, când valorile termice vor fi comparabile cu recordurile înregistrate în această perioadă. \n\n\n\nTemperaturile maxime vor fi frecvent între -12 și -8 grade, cele minime se vor încadra în general între -22 și -12 grade, iar rafalele vântului vor accentua senzația de frig. \n\n\n\nNotă: din dimineața zilei de luni, 26 februarie, aria ninsorilor se va extinde. În sud și sud-est acestea vor deveni local abundente și vor fi viscolite, în special în Muntenia, Dobrogea și sudul Moldovei.",
  "metadata": {
    "original_file": "Observator_0249.html"
  }
}