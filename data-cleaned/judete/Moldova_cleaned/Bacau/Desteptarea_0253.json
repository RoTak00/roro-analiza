{
  "title": "Cinci autoturisme implicate într-un accident la Onești",
  "content": "În seara zilei de 28 decembrie, în jurul orei 19:00, un echipaj de jandarmi din cadrul Inspectoratului de Jandarmi Județean Bacău, aflat în patrulare în municipiul Onești, a intervenit rapid la locul unui accident rutier care a implicat cinci autoturisme.\n\nJandarmii au acționat cu promptitudine, solicitând sprijin din partea celorlalte structuri ale Ministerului Afacerilor Interne competente în astfel de situații. Aceștia au delimitat zona accidentului pentru a preveni alte incidente și pentru a asigura siguranța participanților la trafic.\n\nÎn timpul intervenției, jandarmii au observat că unul dintre șoferii implicați prezenta semne vizibile de ebrietate. Persoana respectivă a fost reținută la fața locului până la sosirea echipajului de poliție rutieră, care a preluat cazul pentru efectuarea investigațiilor suplimentare.\n\nDatorită intervenției coordonate și eficiente a autorităților, a fost prevenită escaladarea situației, iar traficul în zonă a fost reluat în siguranță.\n\nInspectoratul de Jandarmi Județean Bacău reamintește conducătorilor auto să respecte regulile de circulație și să adopte un comportament responsabil în trafic, mai ales în perioada sărbătorilor, când riscul de accidente crește semnificativ.",
  "metadata": {
    "original_file": "Desteptarea_0253.html"
  }
}