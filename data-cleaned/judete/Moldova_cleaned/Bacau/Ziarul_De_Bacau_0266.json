{
  "title": "Dosar penal pentru un bărbat din Măgirești, care depozita ilegal 27 de tone de îngrășăminte chimice",
  "content": "Polițiștii Serviciului Arme, Explozivi și Substanțe Periculoase Bacău au identificat, pe 24 aprilie, pe un teren proprietate privată a unui bărbat de 45 de ani, din comuna Măgireşti, cantitatea de 27.000 de kg îngrăşăminte chimice, depozitată fără respectarea condiţiilor legale privind protecţia mediului.\n\nDe asemenea, a fost identificată și o cantitate de 6 litri insecticid, cu termenul de valabilitate expirat, şi 250 de litri de ulei uzat (deşeuri periculoase) pentru care nu s-a luat măsura eliminării printr-un operator economic autorizat.\n\nPolițiștii au întocmit dosar penal sub aspectul săvârsirii infracțiunilor de nesupravegherea şi neasigurarea depozitelor de deşeuri şi substanţe periculoase, precum şi nerespectarea obligaţiei de depozitare a îngrăşămintelor chimice şi produselor de protecţie a plantelor numai ambalate şi în locuri protejate şi neluarea măsurilor de eliminare totală a substanţelor şi preparatelor periculoase care au devenit deşeuri.",
  "metadata": {
    "original_file": "Ziarul_De_Bacau_0266.html"
  }
}