{
  "title": "Scandal la un bar din Agăș! Doi bărbați au fost reținuți de polițiști",
  "content": "Doi tineri, de 21 și 30 de ani, ambii din comuna Ghimeș-Făget, au fost reținuți de polițiști după ce au provocat un scandal pe terasa unui bar din Agăș.\n\nPotrivit cercetărilor făcute de polițiști, pe 27 martie, ce doi tineri ar fi lovit un bărbat de 60 de ani, în timp ce se aflau pe terasa unui bar din comuna Agăș. În timpul altercației, ei au provocat distrugerea unor bunuri și au tulburat ordinea și liniștea publică.\n\nDupă administrarea probatoriului, polițiștii au dispus reținerea celor în cauză pentru 24 de ore și i-au introdus în Arestul I.P.J. Bacău.\n\nPe 29 martie, tinerii au fost prezentați în fața instanței de judecată care a dispus arestarea preventivă, pentru 30 de zile, a bărbatului de 30 de ani și măsura controlului judiciar pe o perioadă de 60 de zile pentru tânărul de 21 de ani.\n\nCercetările sunt continuate în cadrul unui dosar penal sub aspectul săvârșirii infracțiunilor de loviri sau alte violențe, distrugere și tulburarea ordinii și liniștii publice.",
  "metadata": {
    "original_file": "Ziarul_De_Bacau_0296.html"
  }
}