{
  "title": "Un tânăr din Onești a fost reținut, după ce a agresat și amenințat cu un cuțit un localnic",
  "content": "Un bărbat din Onești, de 48 de ani, a făcut plângere la poliție, după ce a fost lovit și amenințat de un tânăr de 26 de ani. Agresorul a fost reținut.\n\n„Din cercetările efectuate de polițiști, a rezultat că în ziua de 19 august, în jurul orei 18.00, pe fondul unui conflict spontan, tânărul l-ar fi agresat pe bărbat și l-ar fi amenințat cu un obiect contondent, tulburând ordinea și liniștea publică”, transmite IPJ Bacău.\n\nBărbatul a fost reținut de polițiști, în aceeași zi, pentru 24 de ore și introdus în Arestul I.P.J Bacău, în urma probatoriului administrat în cadrul dosarului penal întocmit sub aspectul comiterii infracțiunilor de lovire sau alte violențe și tulburarea ordinii și liniștii publice. Ulterior, față de cel în cauză a fost luată măsura controlului judiciar.",
  "metadata": {
    "original_file": "Ziarul_De_Bacau_0168.html"
  }
}