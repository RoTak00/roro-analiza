{
  "title": "Vizită surpriză a polițiștilor, pompierilor, jandarmilor și polițiștilor de frontieră din Bacău acasă la două fetițe talentate",
  "content": "Structurile teritoriale ale MAI din Bacău le-au surprins pe cele două fetițe talentate printr-o vizită la locuința acestora.\n\nImpresionați de prestația exemplară din data de 01 decembrie a.c, când Bianca și Adelina au interpretat la nai, respectiv vioară și voce, imnul național al României, oamenii legii le-au făcut o surpriză și au mers în vizită la acestea.\n\nNu este de mirare că videoclipul realizat de 01 decembrie a obținut aproximativ 900.000 de vizualizări pe pagina de Facebook a Poliției Române, având în vedere că cele două fete, de 9 și 13 ani participă de la vârste foarte fragede la concursuri naționale și internaționale unde atuul lor este atât vocea, cât și talentul de a interpreta muzică la instrumentele nai și vioară.\n\nCele 5 uniforme prezente în casa micuțelor au fost binecuvântate cu un colind, voie bună, zâmbete și licărirea de bucurie din ochii lor.\n\nLe felicităm pentru tot ceea ce sunt, un exemplu de ambiție, talent, perseverență, pentru copii și adulți, deopotrivă.",
  "metadata": {
    "original_file": "Desteptarea_0271.html"
  }
}