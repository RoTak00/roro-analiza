{
  "title": "Avertizare meteo! COD GALBEN de intensificări ale vântului în județul Bacău și mare parte din țară",
  "content": "Meteorologii au emis o avertizare COD GALBEN de intensificări ale vântului și viscol, valabilă în tot județul Bacău, dar și în mare parte din țară.\n\nÎn intervalul 10 ianuarie, ora 14 – 10 ianuarie, ora 23 , vântul va prezenta intensificări cu viteze de 50…70 km/h în sudul Banatului, Transilvania, Moldova, cea mai mare parte a Olteniei și sud-vestul Munteniei. La munte, mai ales la altitudini mari, rafalele vor depăși 70…90 km/h și va fi viscol.\n\nÎn a doua parte a nopții de vineri spre sâmbătă (10/11 ianuarie) vor mai fi intensificări ale vântului, cu viteze de 40…50 km/h la munte, precum și în sudul și estul teritoriului.\n\nÎn intervalul 10 ianuarie, ora 06 – 11 ianuarie, ora 10, sunt semnalate precipitații moderate cantitativ și ninsori la munte. Temporar, vor fi precipitații moderate cantitativ, mai ales sub formă de ploaie în zona joasă din Banat, Crișana și Moldova, mixte în Maramureș și Transilvania și predominant ninsoare în zonele de deal și munte unde se va depune strat nou de zăpadă.\n\nÎn celelalte regiuni vor fi ploi slabe și doar pe alocuri lapoviță sau ninsoare.Temperaturile maxime vor scădea semnificativ, vineri (10 ianuarie) în vestul, nord-vestul și centrul țării, iar sâmbătă (11 ianuarie) și în celelalte regiuni, iar minimele vor deveni preponderent negative.",
  "metadata": {
    "original_file": "Ziarul_De_Bacau_0034.html"
  }
}