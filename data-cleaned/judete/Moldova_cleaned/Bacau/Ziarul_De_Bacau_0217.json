{
  "title": "FOTO! Incendiu violent la un atelier de tâmplărie și construcții anexe, în Asău",
  "content": "În cursul serii trecute, pompierii militari au fost solicitați să intervină în comuna Asău, sat Lunca Asău, în urma unui apel care anunța producerea unui incendiu ce se manifesta la mai multe construcții din două gospodării.\n\nPentru gestionarea operativă a situației de urgență, la locul indicat s-au deplasat cinci autospeciale de stingere și o autospecială de primă intervenție și comandă, încadrate cu 20 de pompieri militari, din cadrul sununităților de intervenție ale ISU Bacău, precum și o autospecială de stingere cu apă și spumă aparținând Serviciului Privat pentru Situații de Urgență Dietsmann.\n\nDe asemenea, s-au dispus măsuri pentru optimizarea acțiunii de răspuns, prin creșterea capacității operaționale la nivelul Detașamentului de Pompieri Moinești. Astfel, personalul din turele libere a fost solicitat la bază, pentru încadrarea autospecialelor care asigură intervenția.\n\nÎn urma recunoașterii, s-a constatat faptul că incendiul se manifesta violent, prin ardere generalizată, la nivelul unui atelier de tâmplărie, unei hale de tipul P+1, la construcții anexe de locuit și la nivelul unei magazii, pe o suprafață totală de aproximativ 650 mp.\n\nIntervenția s-a dovedit a fi una dificilă, din cauza cantității mari de materiale combustibile, însă prin efort susținut, pompierii militari au reușit salvarea gospodăriilor învecinate, evacuarea unor utilaje agricole și mecanice, precum și a unor recipiente sub presiune depozitate în hală.\n\nDin cercetările efectuate la fața locului, cauza probabilă de producere a acestuia este scurtcircuitul electric.",
  "metadata": {
    "original_file": "Ziarul_De_Bacau_0217.html"
  }
}