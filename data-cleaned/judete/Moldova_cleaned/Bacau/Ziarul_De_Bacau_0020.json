{
  "title": "Bărbat din Suceava, surprins în timp ce abandona mai mulți saci cu deșeuri în Parcul Gherăiești din Bacău",
  "content": "Pe 08 ianuarie 2025, în jurul orelor 20.00, polițiștii locali din cadrul Dispeceratului de Monitorizare au surprins, prin intermediul camerelor de supraveghere amplasate în zona platformelor de colectare a deșeurilor din Parcul Gherăiești, o persoană care descărca dintr-o autoutilitară 12 saci conținând deșeuri în amestec (carton, deșeuri menajere, plastic, sticlă și polistiren).\n\nÎn urma verificărilor efectuate de către echipajele operative, persoana în cauză a fost identificată ca fiind C.I., domiciliat în comuna Rădășeni, județul Suceava. Pentru fapta sa, bărbatul a fost sancționat contravențional conform Ordonanței de Urgență nr. 92/2021 privind regimul deșeurilor, cu o amendă în valoare de 5.000 de lei.\n\nPoliția Locală a Municipiului Bacău reamintește cetățenilor că abandonarea deșeurilor în locuri nepermise reprezintă o gravă încălcare a legislației de mediu și poate atrage sancțiuni.\n\n„Rugăm pe această cale cetățenii să contribuie la menținerea unui mediu curat prin depozitarea responsabilă a deșeurilor în locurile special amenajate. Poliția Locală a Municipiului Bacău continuă acțiunile de monitorizare și sancționare a persoanelor care nu respectă normele privind protecția mediului și gestionarea corectă a deșeurilor”, transmit polițiștii locali din Bacău.\n\nPentru sesizări și reclamații, cetățenii municipiului Bacău pot apela Dispeceratul Poliției Locale Bacău la numărul de telefon 0234/986 sau le pot transmite online AICI .",
  "metadata": {
    "original_file": "Ziarul_De_Bacau_0020.html"
  }
}