{
  "title": "Accident în Dealu Morii: un tânăr băut și fără permis a ajuns cu mașina în șanț. Polițiștii l-au reținut",
  "content": "Seara trecută (15 ianuarie), în jurul orei 21:30, o patrulă de poliție din cadrul Secţiei 4 Poliţie Rurală Podu Turcului a depistat, în localitatea Dealu Morii, un autoturism intrat în șanț.\n\nLa volanul mașinii se afla un tânăr de 22 de ani, care pierduse controlul direcției de mers. Din verificările polițiștilor, a rezultat că șoferul nu deţine permis de conducere pentru nicio categorie de autovehicule. De asemenea, întrucât emana halenă alcoolică, bărbatul a fost testat cu aparatul etilometru, rezultatul fiind 0,77 mg/l alcool pur în aerul expirat. El a fost transportat la spital, unde i-au fost recoltate mostre biologice de sânge.\n\nÎn urma administrării probatoriului în cauză, s-a dispus măsura reţinerii celui în cauză pentru o perioadă de 24 de ore.",
  "metadata": {
    "original_file": "Ziarul_De_Bacau_0021.html"
  }
}