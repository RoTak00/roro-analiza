{
  "title": "Incendiu în Onești, izbucnit la o hală unde se produc substanțe chimice",
  "content": "În cursul acestei dimineți, 29 mai, în jurul orei 05:00, pompierii militari au fost solicitați să intervină în municipiul Onești, în urma unui apel care anunța producerea unui incendiu ce se manifesta la o instalație tehnologică în aer liber, aparținând unui operator economic ce are ca profil de activitate producerea de substanțe chimice.\n\nDe urgență, la locul indicat s-au deplasat forțe și mijloace din cadrul Detașamentului de Pompieri Onești, respectiv patru autospeciale de stingere cu apă și spumă, o autoscară, două autospeciale de primă intervenție și comandă și un echipaj SMURD.\n\nLa sosirea forțelor de intervenție, incendiu se manifesta cu flacără și degajări mari de fum la nivelul sistemului de încălzire al unui reactor din cadrul unei instalații tehnologice, fiind lichidat în scurt timp de pompierii militari.\n\nDin cercetările efectuate la fața locului, cauza probabilă de producere a incendiului este efectul termic.",
  "metadata": {
    "original_file": "Ziarul_De_Bacau_0239.html"
  }
}