{
  "title": "Tânăr de Comănești, prins în timp ce transporta ilegal cherestea în valoare de peste 50.000 lei. Polițiștii i-au confiscat lemnul și autoutilitara",
  "content": "Un tânăr de 24 de ani din Comănești a fost prins de polițiștii din Onești, pe 05 septembrie, în jurul orei 20.00, în timp ce conducea o autoutilitară ce tracta o semiremorcă încărcată cu cherestea.\n\nÎn urma verificărilor efectuate de polițiștii Serviciului Rutier Bacău și reprezentant al Gărzii Forestiere Suceava s-a stabilit că pasagerul din dreapta al autotuilitarei, un bărbat de 38 de ani din Comăneşti, a prezentat pe telefonul mobil un aviz SUMAL ce a fost încărcat în sistem imediat după momentul opririi în trafic.\n\nAnsambul rutier a fost însoţit la Ocolul Silvic Căiuţi unde s-a procedat la inventarierea masei lemnoase, respectiv cantitatea de 57 metri cubi în valoare de 50.600 de lei şi s-a procedat la ridicarea în vederea confiscării a materialului lemnos, a ansamblului de vehicule şi a unui telefon mobil.\n\nPolițiștii au întocmit dosar penal sub aspectul săvârşirii infracţiunii de transport de material lemnos fără provenienţă legală.",
  "metadata": {
    "original_file": "Ziarul_De_Bacau_0159.html"
  }
}