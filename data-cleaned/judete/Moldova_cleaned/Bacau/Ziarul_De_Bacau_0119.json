{
  "title": "Bărbat de 60 de ani din Zemeș, reținut de polițiști. A fost prins conducând băut și fără permis",
  "content": "Un bărbat de 60 de ani, din comuna Zemeș, a fost prins în flagrant delict, în timp ce conducea un \n\n autoturism în localitate, aflându-se sub influența băuturilor alcoolice.\n\nÎn urma testării cu aparatul etilotest a rezultat o concentrație de 0,74 mg/l alcool pur în aerul expirat. Ulterior, bărbatul a fost condus la spital unde i-au fost prelevate mostre biologice de sânge. Totodată, din verificările efectuate s-a stabilit faptul că, acesta nu deţine permis de conducere pentru nicio categorie de vehicule.\n\nDupă administrarea probatoriului, polițiștii au luat măsura reținerii celui în cauză, pentru 24 de ore și l-au introdus în Arestul I.P.J. Bacău. Cercetările sunt continuate.",
  "metadata": {
    "original_file": "Ziarul_De_Bacau_0119.html"
  }
}