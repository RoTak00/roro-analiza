{
  "title": "Poliţiştii din Comăneşti au reuşit recuperarea unor telefoane mobile sustrase",
  "content": "La data de 10 iulie a.c., în jurul orei 15.30, poliţiştii oraşului Comăneşti au fost sesizaţi cu privire la comiterea unei infracţiuni de furt.\n\nDin verificările poliţiştilor s-a stabilit faptul că doi tineri de 17 ani din comuna Ghimeş-Făget şi unul de 15 ani, din comuna Agăş în timp ce se aflau pe peronul staţiei C.F.R. Comăneşti au intrat în discuţii cu doi tineri necunoscuţi, după care au convenit să se deplaseze toţi într-un parc din apropiere.\n\nCu ocazia discuţiilor purtate între aceştia pe tema intermedierii unor telefoane mobile, cei doi necunoscuţi au profitat de naivitatea şi neatenţia tinerilor şi le-au sustras telefoanele mobile personale precum şi suma de 500 de lei avută asupra lor.\n\nÎn urma activităţilor specifice efectuate, poliţiştii au reuşit identificarea a doi tineri de 23, respectiv 20 de ani, ambii din oraşul Comăneşti, bănuiţi de comiterea faptei. La momentul depistării celor doi tineri, telefoanele mobile erau valorificate, iar suma de bani cheltuită pe băuturi alcoolice şi produse alimentare. Cu ocazia extinderii cercetărilor s-a reuşit recuperarea telefoanelor mobile în cauză şi urmează a fi predate părţilor vătămate.\n\nPoliţiştii au întocmit dosar penal sub aspectul săvârşirii infracţiunii de furt calificat.",
  "metadata": {
    "original_file": "Observator_0128.html"
  }
}