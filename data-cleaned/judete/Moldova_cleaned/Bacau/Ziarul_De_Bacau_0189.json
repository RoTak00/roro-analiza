{
  "title": "Cutremur de 4,1 grade, în zona seismică Vrancea",
  "content": "Un cutremur mediu, cu magnitudinea 4,1, s-a produs marţi, la ora locală 16:04, în judeţul Vrancea, zona seismică Vrancea, potrivit datelor publicate de Institutul Naţional de Cercetare-Dezvoltare pentru Fizica Pământului (INCDFP).\n\nSeismul a avut loc la adâncimea de 140 kilometri, în apropierea oraşelor: 43 km vest de Focşani, 66 km nord de Buzău, 67 km est de Sfântu-Gheorghe, 80 km est de Braşov, 95 km sud de Bacău, 97 km sud-vest de Bărlad şi 99 km nord-est de Ploieşti.\n\nDe la începutul acestei luni, în România s-au produs patru cutremure. Cel mai important seism din acest an a fost înregistrat pe data de 1 august, în judeţul Vrancea, şi a avut magnitudinea 4,4.",
  "metadata": {
    "original_file": "Ziarul_De_Bacau_0189.html"
  }
}