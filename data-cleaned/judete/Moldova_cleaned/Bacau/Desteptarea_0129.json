{
  "title": "Emisiune filatelică la 175 de ani de la nașterea lui Eminescu",
  "content": "Romfilatelia introduce în circulație, miercuri, 15 ianuarie, o emisiune filatelică dedicată aniversării a 175 de ani de la nașterea lui Mihai Eminescu, sub titulatura „Luceafărul poeziei românești, Mihai Eminescu”.\n\nEmisiunea are în componența sa o marcă poștală, o coliță dantelată, două minicoli, un plic „prima zi” precum și o mapă filatelică cu produs special în tiraj limitat. Ziua de naștere a celui mai mare poet național,15 ianuarie 1850, a devenit de un deceniu și jumătate, Ziua culturii naționale, instituită cu scopul de a promova cultura, arta și efortul academic.\n\nFilatelia românească l-a omagiat pe Eminescu în numeroase emisiuni, începând cu anul 1939 când au fost introduse în circulație două mărci poștale ale emisiunii comemorative intitulată „50 de ani de la moartea lui Eminescu”.\n\nMarca poștală a emisiunii prezente (cu valoarea nominală 14 Lei) ilustrează un portret al poetului, asociat cu un facsimil al versurilor aparținând manuscrisului poeziei „Rugăciunea unui dac”, iar colița filatelică redă în imaginea mărcii poștale (cu valoarea nominală 30 Lei), un portret reprodus după o gravură a artistului Ion Octavian Penda, încadrat de o grafică în care se regăsesc simbolurile poetului și poeziei (pana și călimara) și un portret al Ralucăi Eminovici, mama poetului.\n\nPlicul „prima zi” ilustrează alături de primul portret cunoscut al lui Eminescu o imagine de epocă a bisericii Uspenia din Botoșani, unde nou-născutul Mihai a primit Taina Sfântului Botez și unde s-a scris actul care atestă ziua de 15 ianuarie 1850 ca dată a nașterii.\n\nCompoziția este întregită de portretele alăturate ale lui Gheorghe și Raluca Eminovici, părinții poetului.",
  "metadata": {
    "original_file": "Desteptarea_0129.html"
  }
}