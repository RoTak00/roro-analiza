{
  "title": "Bătrân, lovit pe trecerea de pietoni, în zona URA! Șoferul, cu permisul suspendat, a fugit de la locul faptei",
  "content": "Vineri seară, în jurul orei 21.00, un bătrân de 72 de ani a fost acroșat de un autoturism pe trecerea de pietoni, la intersecția străzilor Calea Republicii și Calea Mărășești. Șoferul, de 25 de ani, a fugit de la locul faptei, având permisul suspendat. Acesta a fost prins de polițiștii băcăuani.\n\nÎn urma evenimentului rutier a rezultat rănirea bărbatului de 72 de ani, acesta fiind transportat la spital pentru îngrijiri medicale.\n\n„Ulterior, conducătorul autoturismului a părăsit locul producerii accidentului, fără încuviințarea organelor de cercertare, acesta fiind identificat în scurt timp de polițiști. Din verificările efectuate în baza de date a reieșit faptul că, tânărul figurează cu dreptul de a conduce autovehicule pe drumurile publice suspendat. Cel în cauză a fost testat cu aparatele din dotare, rezultatele fiind negative. Bărbatul de 72 de ani nu a putut fi testat din cauza stării de sănătate, acestuia fiindu-i recoltate mostre biologice de sânge în vederea stabilirii alcoolemiei”, au precizat reprezentanții IPJ pentru Ziarul de Bacău.\n\nDupă administrarea probatoriului, polițiștii au luat măsura reținerii tânărului de 25 de ani, pentru 24 de ore, acesta fiind introdus în Arestul I.P.J. Bacău. Cercetările sunt continuate în cadrul unui dosar penal sub aspectul săvârșirii infracțiunilor de vătămare corporală din culpă, părăsirea locului accidentului fără încuviințarea organelor de cercetare și conducerea unui autovehicul pe drumurile publice de către o persoană căreia exercitarea dreptului de a conduce i-a fost suspendată.",
  "metadata": {
    "original_file": "Ziarul_De_Bacau_0153.html"
  }
}