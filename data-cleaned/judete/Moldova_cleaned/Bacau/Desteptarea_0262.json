{
  "title": "Bacăul vorbește: Cu turma de capre și oi pe Bulevardul Unirii",
  "content": "Pe Bulevardul Unirii din Bacău, imediat după Podul Șerbănești, am observat în ultimele zile un fenomen mai puțin obișnuit: o turmă de capre și oi are se plimbă nestingherite pe drum.\n\nDeși asemenea „exotisme” au devenit aproape parte din peisajul cotidian al municipiului nostru, problema este că aceste animale pun în pericol traficul și siguranța rutieră.\n\nAstăzi, în jurul orei 11 dimineața, deși orașul era relativ liber, traficul pe Podul Șerbănești a fost serios perturbat. Mașinile au fost nevoite să oprească sau să încetinească brusc pentru a evita caprele care traversau drumul, provocând un blocaj temporar.\n\nMai mult, din informațiile primite, ieri s-a produs și un incident nefericit: două autoturisme s-au tamponat după ce un șofer a frânat brusc pentru a evita animalele.\n\nAceastă situație ridică mai multe întrebări: cine este responsabil pentru aceste animale? Ce măsuri se pot lua pentru a preveni astfel de incidente?\n\nEste nevoie de o intervenție rapidă din partea autorităților locale sau a Poliției Rutiere pentru a asigura siguranța în trafic și a preveni alte evenimente neplăcute.\n\nConsider că această problemă merită adusă în atenția publicului prin intermediul publicației dumneavoastră, nu doar pentru a sensibiliza autoritățile, ci și pentru a găsi soluții rapide și eficiente.",
  "metadata": {
    "original_file": "Desteptarea_0262.html"
  }
}