{
  "title": "Bărbat din Comănești cercetat pentru înșelăciune, după ce a vândut o mașină furată din Germania",
  "content": "Polițiștii Serviciului Investigații Criminale Bacău, cu sprijinul celor din cadrul Poliției Orașului Comănești, sub coordonarea Parchetului de pe lângă Judecătoria Moinești, au pus în executare un mandat de aducere emis pe numele unui bărbat de 36 de ani, din orașul Comănești, bănuit de comiterea infracțiunilor de tăinuire, furt în scop de folosință, înșelăciune, fals în înscrisuri private și abuz de încredere.\n\nDin cercetări a reieșit faptul că, bărbatul ar fi încheiat în fals o traducere a unui document de proprietate pentru un autoturism, ulterior, înstrăinându-l fără drept unui bărbat de 30 de ani. Totodată, autoturismul figura în baza de date urmărit la nivel internațional de către autoritățile din Germania.\n\nDupă administrarea probatoriului, cel în cauză a fost reținut pentru 24 de ore și introdus în arestul I.P.J. Bacău. Autoturismul în cauză a fost indisponibilizat de polițiști și restituit proprietarului din Germania.\n\nCercetările continuă în cadrul unui dosar penal sub aspectul săvârșirii infracțiunilor de tăinuire, furt în scop de folosință, înșelăciune, fals în înscrisuri private și abuz de încredere.",
  "metadata": {
    "original_file": "Ziarul_De_Bacau_0082.html"
  }
}