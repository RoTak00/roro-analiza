{
  "title": "Incendiu la o gospodărie din Moinești, pornit de la un scurtcircuit. Pompierii au intervenit cu 3 autospeciale",
  "content": "Pompierii au intervenit pentru lichidarea unui incendiu produs la o casă de locuit și anexe, din municipiul Moinești.\n\nÎn cursul zilei de ieri, pompierii militari au fost solicitați să intervină în Municipiul Moinești, pentru localizarea și lichidarea unui incendiu produs la o casă de locuit.\n\nDe urgență, la locul indicat s-au deplasat trei autospeciale de stingere, încadrate cu 11 pompieri militari.\n\nLa sosirea forțelor de intervenție, incendiul se manifesta la nivelul casei de locuit și a două anexe cu pereții din lemn, pe o suprafață de aproximativ 150 mp, fiind lichidat în limitele găsite.\n\nPrin intervenția promptă a pompierilor militari, s-a reușit protejarea unei părți de locuit din construcție, pe o suprafață de aproximativ 90 mp.\n\nDin cercetările efectuate la fața locului, cauza probabilă de producere a incendiului este scurtcircuitul electric.",
  "metadata": {
    "original_file": "Ziarul_De_Bacau_0218.html"
  }
}