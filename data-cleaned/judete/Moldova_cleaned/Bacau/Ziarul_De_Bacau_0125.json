{
  "title": "Incendiu la un depozit de piese auto din comuna Oituz. Pompierii s-au luptat cu flăcările timp de 4 ore",
  "content": "În cursul serii trecute, 06 octombrie, Garda de Intervenție a Detașamentului de Pompieri Onești a fost solicitată să intervină în comuna Oituz, sat Oituz, pentru localizarea și lichidarea unui incendiu produs la o hală industrială cu destinația magazin și spațiu depozitare piese auto.\n\nPentru gestionarea operativă a situației de urgență, la locul indicat s-au deplasat patru autospeciale de stingere cu apă și spumă, o ambulanță SMURD și o autospecială de primă intervenție și comandă, acționându-se în cooperare cu Serviciul Voluntar pentru Situații de Urgență Oituz. Intervenția a fost condusă în teren de comandantul Detașamentului de Pompieri Onești.\n\nÎn urma recunoașterii efectuate de echipajele operative, s-a constatat faptul că incendiul se manifesta pe o suprafață de aproximativ 300 mp la nivelul halei și pe o suprafață de aproximativ 150 mp, la o construcție metalică adiacentă, placată cu lemn.\n\nIntervenția pompierilor militari a fost una dificilă, din cauza materialelor inflamabile depozitate în interior, respecitv uleiuri, vopseluri, piese auto și elemente de papetărie.\n\nDupă aproximativ patru ore de la momentul anunțării, incendiul a fost lichidat fără a se înregistra victime.\n\nDin cercetările efectuate de pompierii militari, cauza probabilă de producere a incendiului este scurtcircuitul electric.",
  "metadata": {
    "original_file": "Ziarul_De_Bacau_0125.html"
  }
}