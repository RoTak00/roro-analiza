{
  "title": "Incendiu în orașul Comănești! Au fost afectate două gospodării din cartierul Vermești",
  "content": "Pompierii militari au fost solicitați să intervină, ieri – 16 aprilie, în orașul Comănești, cartier Vermești, în urma unui apel la 112 care anunța producerea unui incendiu ce se manifesta la nivelul unei gospodării și a unei anexe învecinate.\n\nPentru gestionarea operativă a situației de urgență, la locul indicat s-au deplasat trei autospeciale de stingere și o autospecială de primă intervenție și comandă.\n\nLa sosirea forțelor de intervenție, incendiul se manifesta la două proprietăți învecinate, pe o suprafață cumulată de aproximativ 200 mp, astfel: la prima proprietate a ars o anexă cu destinația bucătărie de vară și acoperișul unei case de locuit de tipul P+M pe o suprafață de aproximativ 70 mp, iar la proprietatea învecinată a ars acoperișul unei construcții anexe (atelier+magazie), pe o suprafață de aproximativ 130 mp, precum și bunuri din interiorul acestora.\n\nDin cercetările efectuate la fața locului, cauza probabilă de producere a incendiului este sistemul de încălzire defect.",
  "metadata": {
    "original_file": "Ziarul_De_Bacau_0272.html"
  }
}