{
  "title": "A furat 300 de litri de combustibil de la locul de muncă. A fost prins în trafic, după care i s-a făcut o percheziție domiciliară",
  "content": "La data de 13 august 2024, Polițiștii Secției 4 Poliție Rurală Podu Turcului au pus în aplicare un mandat de percheziție emis de Judecătria Podu Turcului, la domiciliul unui bărbat de 50 de ani, din județul Vrancea, bănuit de comiterea infracțiunii de furt calificat.\n\nCel în cauză a fost depistat în trafic de polițiști la data de 06 august 2024, în timp ce conducea un autoturism în apropierea localității Dealu Morii, iar la controlul autoturismului au fost descoperite mai multe recipiente în care se afla combustibil.\n\nDin cercetări a reieșit faptul că, bărbatul ar fi sustras în repetate rânduri combustibil de la punctul de lucru al unei societăți comerciale din comuna Găiceana, unde acesta era angajat, ulterior transportându-l și depozitându-l la domiciliu, cu intenția de a-l comercializa.\n\nÎn urma percheziției, polițiștii au descoperit și ridicat în vederea continuării cercetărilor peste 300 de litri de combustibil.\n\nCercetările sunt continuate în cadrul unui dosar penal, sub aspectul săvârșirii infracțiunii de furt calificat.",
  "metadata": {
    "original_file": "Ziarul_De_Bacau_0176.html"
  }
}