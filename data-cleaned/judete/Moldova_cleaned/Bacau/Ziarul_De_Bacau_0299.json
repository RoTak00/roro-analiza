{
  "title": "Adolescent de 17 ani, reținut după ce a condus fără permis pe „drumul morții” E85. Tânărul nu e la prima abatere",
  "content": "Un tânăr de 17 ani a fost prins de două ori în timp ce conducea pe E85, deși nu avea permis. A doua oară, polițiștii l-au reținut pe adolescent.\n\nPolițiștii Secției 5 Poliție Rurală Răcăciuni au depistat în localitatea Parava un autoturism, iar la efectuarea semnalelor regulamentare de oprire acesta a accelerat continuându-și deplasarea.\n\nPolițiștii au procedat la urmărirea autoturismului în trafic, dar conducătorul auto a încercat să se sustragă verificărilor polițiștilor oprind în curtea locuinței sale și fugind într- o direcție necunoscută.\n\nÎn urma activităților investigativ-operative, polițiștii l-au identificat pe cel în cauză, acesta fiind un tânăr de 17 ani care în luna ianuarie, a fost depistat și reținut de polițiști după ce a condus un autoturism pe DN2 E85 fără permis de conducere și s-a sustras controlului. În momentul de față acesta se afla sub măsura controlului judiciar.\n\nTotodată, din verificările efectuate în baza de date a reieșit că, plăcuțele cu numere de înmatriculare montate pe autoturismul condus de cel în cauză aparțin altui vehicul.\n\nDupă administrarea probatoriului, polițiștii l-au reținut pe tânăr pentu 24 de ore și l-au introdus în Arestul I.P.J. Bacău.\n\nCercetările sunt continuate în cadrul unui dosar penal sub aspectul săvârșirii infracțiunilor de conducerea unui autovehicul pe drumurile publice fără permis de conducere și conducerea sau punerea în circulație a unui autovehicul cu numere false de înmatriculare.",
  "metadata": {
    "original_file": "Ziarul_De_Bacau_0299.html"
  }
}