{
  "title": "Gabriel Vlase este vicepreședintele PSD pe Regiunea Nord-Est",
  "content": "Social-democrații și-au ales sâmbătă, în cadrul Congresului Extraordinar al PSD, președintele executiv și vicepreședinții pe regiuni. Viorica Dăncilă, prim-ministrul României, a devenit președinte executiv și mâna dreaptă a lui Liviu Dragnea, președintele partidului.\n\nPentru Regiunea Nord-Est, care cuprinde județele Bacău, Botoșani, Iași, Neamț, Suceava și Vaslui, au candidat și au câștigat funcția de vicepreședinte Gabriel Vlase, PSD Bacău, și Doina Fedorovici, de la PSD Botoșani.\n\n„Luni, în ședința Biroului Permanent Național, voi afla exact care sunt răspunderile, deoarece este o situație nouă, a declarat Gabriel Vlase. Până acum am fost vicepreședinte la nivel național. De azi înainte, voi răspunde de activitatea partidului în Regiunea Nord Est.”\n\nGabriel Vlase este la al IV-lea mandat de parlamentar, iar din 2015 este vicepreședinte al partidului și vicepreședinte al Camerei Deputaților.\n\nFace parte din Delegația Parlamentului României la Adunarea Parlamentară a NATO și din Comisia pentru apărare, ordine publică și siguranță națională.\n\nEste membru al Grupurilor parlamentare de prietenie cu Statul Israel, Japonia, Marele Ducat de Luxemburg și al Grupului PRO America. Timp de patru ani, mai exact din 2013 până anul trecut, Gabriel Vlase a fost vicepreședinte al Adunării Parlamentare a NATO.",
  "metadata": {
    "original_file": "Observator_0235.html"
  }
}