{
  "title": "Acțiunea „Blocada”! Polițiștii au luat cluburile și petrecăreții din Bacău la control",
  "content": "În noaptea de 06 spre 07 aprilie, în intervalul orar 23.00 – 05.00, polițiștii Secţiei 2 Poliţie Bacău au desfășurat o acțiune în municipiu, pentru prevenirea faptelor antisociale. În cadrul activităților au fost controlate 5 obiective asigurate cu pază fizică, 4 cluburi, au fost legitimate 270 de persoane, mai multe autovehicule și au fost efectuate 15 testări cu aparatele din dotare.\n\nPentru neregulile constatate, au fost aplicate 52 de sancțiuni contravenționale, în valoare totală de 33.000 de lei, din care 24 conform Legii 61/1991 privind normele de conviețuire socială.\n\nTotodată, a fost constatată în flagrant o infracțiune la regimul rutier. În jurul orei 01:30, o patrulă de siguranţă publică din cadrul Secţiei 2 Poliţie Bacău a depistat pe strada Energiei din localitate, un autoturism condus de un bărbat de 31 de ani, din comuna Secuieni care avea o alcoolemie de 0,85 mg/l alcool pur în aerul expirat.\n\nBărbatul a fost condus la spital unde i s-au recoltat mostre biologice de sânge în vederea stabilirii cu exactitate a alcoolemiei.\n\nPolițiștii au întocmit dosar penal în care se efectuează cercetări sub aspectul săvârşirii infracţiunii de conducerea unui autovehicul sub influenţa alcoolului sau a altor substanţe. De asemenea, s-a procedat la reţinerea permisului de conducere, fiindu-i eliberată dovadă înlocuitoare fără drept de circulaţie.",
  "metadata": {
    "original_file": "Ziarul_De_Bacau_0284.html"
  }
}