{
  "title": "Peste 30 de pietoni, amendați pentru traversare prin locuri nepermise. 14 autoturisme cu defecțiuni tehnice, scoase din circulație",
  "content": "Mai mulți pietoni din județul Bacău au fost amendați pentru traversarea prin locuri nepermise, în cadrul unei acțiuni desfășurate ieri, în intervale orare diferite, de polițiștii Serviciului Rutier Bacău, împreună cu cei de ordine publică.\n\nÎn cadrul activităților pentru prevenirea și combaterea abaterilor pietonilor de la regimul circulației rutiere, polițiștii au sancționat contravențional 32 de pietoni, pentru traversări prin locuri nepermise, totodată prezentându-le acestora riscurile la care se expun prin aceste acțiuni. De asemenea, au fost scoase din circulație 14 autovehicule care prezentau defecțiuni tehnice și puneau în pericol siguranța traficului rutier.\n\nPentru alte nereguli constatate, politiștii au aplicat 100 de sancțiuni contravenționale și au reținut 3 permise de conducere.\n\n„Polițiștii rutieri recomandă pietonilor să evite să circule pe partea carosabilă şi să folosească pentru traversare trecerile pentru pietoni marcate şi semnalizate corespunzător, asigurându-se temeinic înainte de a se angaja în traversare. Conducătorii auto sunt sfătuiți să respecte normele rutiere privind prioritatea de trecere, indiferent dacă este vorba despre pietoni sau vehicule”, transmis polițiștii.\n\nDe asemenea, pentru prevenirea producerii accidentelor rutiere, pe fondul condiţiilor meteorologice nefavorabile, conducătorii auto trebuie să acorde o atenţie deosebită modului în care circulă şi să adapteze viteza la condiţiile de drum, având în vedere că, distanţa de frânare, în astfel de condiţii, este mult mai mare.",
  "metadata": {
    "original_file": "Ziarul_De_Bacau_0229.html"
  }
}