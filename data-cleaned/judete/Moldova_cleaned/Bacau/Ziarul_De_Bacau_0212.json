{
  "title": "Scandal între doi soți din comuna Ștefan cel Mare. A fost nevoie de intervenția poliției",
  "content": "Conflictul dintre doi soți din localitatea Ștefan cel Mare s-a terminat după intervenția poliției. Bărbatul a fost evacuat din locuință.\n\nPe 07 iulie, polițiștii Secţiei 10 Poliţie Rurală Oneşti au fost sesizaţi despre faptul că, un bărbat de 54 de ani din comuna Ștefan cel Mare și-ar fi agresat soția.\n\nDin primele verificări a reieșit faptul că, bărbatul, în timp ce se afla la domiciliu împreună cu soția sa de 46 de ani, ar fi agresat-o în urma unui conflict spontan. Față de cel în cauză, polițiștii au luat măsura emiterii unui ordin de protecție provizoriu, pe o perioadă de 5 zile, prin care s-a dispus evacuarea din locuința comună și păstrarea unei distanțe de minim 50 de metri față de soția sa.\n\nTotodată, asupra bărbatului a fost montat un dispozitiv de supraveghere electronică. Cercetările sunt continuate în cadrul unui dosar penal sub aspectul săvârșirii infracțiunii de violență în familie.\n\nDispozitivul electronic de supraveghere avertizează persoana supravegheată de producerea unei alerte. Alertele vizate sunt alerta de apropiere, alerta de părăsire neautorizată a imobilului, alerta de depășire neautorizată a unui perimetru stabilit, alerta de intrare neautorizată într-un perimetru stabilit, alerta de atingere a nivelului critic de descărcare a acumulatorului și altele.\n\nPolițiștii emit ordine de protecție provizorii, în exercitarea atribuțiilor de serviciu, când constată că există un risc iminent ca viața, integritatea fizică ori libertatea unei persoane să fie puse în pericol printr-un act de violență domestică, în scopul diminuării acestui risc.",
  "metadata": {
    "original_file": "Ziarul_De_Bacau_0212.html"
  }
}