{
  "title": "Un tânăr din Moinești, surprins de polițiști în timp ce fura mai multe bunuri dintr-o mașină",
  "content": "Un tânăr de 22 de ani, din Moinești, bănuit de comiterea infracțiunii de furt calificat, a fost reținut de polițiștii din municipiu, pe 01 noiembrie.\n\nTânărul a fost depistat în flagrant delict de o patrulă de poliție, după ce ar fi sustras mai multe bunuri dintr-un autoturism ce se afla parcat pe o stradă din municipiul Moinești, prejudiciul creat fiind de aproximativ 1.200 de lei.\n\nPolițiștii au descoperit asupra celui în cauză toate bunurile sustrase. Ulterior, acestea au fost predate proprietarului autoturismului, prejudiciul fiind recuperat în totalitate. După administrarea probatoriului, tânărul a fost reținut pentru 24 de ore. Ulterior, acesta a fost prezentat instanței de judecată care a dispus arestarea preventivă pentru 30 de zile.\n\nCercetările sunt continuate în cadrul unui dosar penal sub aspectul săvârșirii infracțiunii de furt calificat.",
  "metadata": {
    "original_file": "Ziarul_De_Bacau_0099.html"
  }
}