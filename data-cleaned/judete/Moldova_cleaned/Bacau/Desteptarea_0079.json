{
  "title": "Accident grav pe DN11: O femeie a ajuns la spital",
  "content": "Luni după-amiază, 20 ianuarie 2025, un accident rutier grav s-a produs pe DN11 Onești – Bacău, în apropierea localității Bălăneasa, comuna Livezi. Un șofer în vârstă de 63 de ani, din comuna Sănduleni, a intrat în coliziune cu un autoturism care circula în fața sa, condus de un bărbat de 49 de ani, din Onești.\n\nPotrivit Inspectoratului de Poliție Județean Bacău, accidentul s-a produs din cauza nerespectării distanței regulamentare între vehicule. În urma impactului, o pasageră din primul autoturism, o femeie de 59 de ani din Sănduleni, a suferit răni care au necesitat transportul de urgență la spital.\n\nAmbii șoferi au fost testați cu aparatul etilotest, rezultatele fiind negative. Poliția continuă cercetările în cadrul unui dosar penal deschis pentru vătămare corporală din culpă.\n\nComisarul Cătălina Crețu, purtătorul de cuvânt al IPJ Bacău, a declarat: \n\n „La data de 20 ianuarie a.c., poliţiştii rutieri băcăuani au fost sesizaţi cu privire la producerea unui eveniment rutier pe DN11, pe raza comunei Livezi. În urma cercetărilor, s-a stabilit că un șofer în vârstă de 63 de ani, în timp ce conducea un autoturism în direcția Onești – Bacău, nu a păstrat distanța regulamentară față de autoturismul din față, provocând un impact față-spate. Din coliziune a rezultat o victimă, transportată la spital pentru îngrijiri medicale.”\n\nTraficul pe DN11 a fost temporar afectat, circulația fiind reluată în condiții normale după finalizarea cercetărilor la fața locului. Poliția reamintește conducătorilor auto importanța respectării distanței regulamentare între vehicule pentru evitarea unor astfel de incidente.",
  "metadata": {
    "original_file": "Desteptarea_0079.html"
  }
}