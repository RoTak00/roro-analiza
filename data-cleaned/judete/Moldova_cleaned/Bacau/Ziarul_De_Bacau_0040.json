{
  "title": "Șofer de dubă reținut, după ce nu a oprit la semnalul polițiștilor. Bărbatul era băut",
  "content": "Pe 20 decembrie, în jurul orei 14:30, polițiștii din cadrul Poliției Comunale Sascut au procedat la efectuarea semnalului regulamentar de oprire a unei autoutilitare în comuna Răcăciuni. Întrucât conducătorul auto nu a oprit, s-a procedat la urmărirea autovehiculului care a fost abandonat de cel în cauză fugind în pădurea din apropiere.\n\nPolițiștii l-au prins și i-au stabilit identitatea, respectiv, un bărbat de 46 de ani, din localitate. În urma verificărilor efectuate a rezultat faptul că, acesta nu posedă permis de conducere pentru nicio categorie de vehicule.\n\nBărbatul a fost testat cu aparatul etilometru rezultatul fiind de 1,04 mg/l alcool pur în aerul expirat. Ulterior, a fost condus la spital unde i-au fost recoltate mostre biologice de sânge în vederea stabilirii cu exactitate a alcolemiei.\n\nPolițiștii continuă ancheta în cadrul unui dosar penal și au luat măsura reținerii celui în cauză pentru 24 de ore, fiind introdus în Arestul IPJ Bacău.",
  "metadata": {
    "original_file": "Ziarul_De_Bacau_0040.html"
  }
}