{
  "title": "Șofer de 30 de ani, prins de polițiști conducând pe E85 cu 143 km/h și sub influența alcoolului",
  "content": "Polițiștii Serviciului Rutier Bacău au depistat pe DN2-E85, în afara localității Cleja, un bărbat de 30 ani, în timp ce conducea un autoturism cu viteza de 143 km/h.\n\nTotodată, cel în cauză a fost testat cu aparatul etilometru, rezultatul fiind de 0,18 mg/l alcool pur în aerul expirat.\n\nPolițiștii l-au sancționat contravențional pe bărbat cu amendă în valoare totală de 4.950 de lei, iar ca măsură complementară i-au reținut permisul de conducere pentru 90 de zile, fiindu-i eliberată dovadă înlocuitoare fără drept de circulație.\n\n„Acțiunile de supraveghere, îndrumare și control al traficului rutier continuă zilnic, pe drumurile publice din județ și recomandăm tuturor participanților la trafic să respecte legislația rutieră în vigoare”, transmit polițiștii băcăuani.",
  "metadata": {
    "original_file": "Ziarul_De_Bacau_0264.html"
  }
}