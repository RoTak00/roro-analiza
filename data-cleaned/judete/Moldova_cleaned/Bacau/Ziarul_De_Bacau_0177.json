{
  "title": "Percheziții la Comănești! 3 persoane bănuite de furt calificat au fost reținute",
  "content": "Un număr de trei hoți din Comănești au fost reținuți, în urma unor percheziții domiciliare desfășurate de polițiști. Un al patrulea se află deja în arest, pentru alte furturi.\n\nPe 13 august 2024, polițiștii Serviciului de Investigații Criminale Bacău, cei din municipiul Onești, orașul Comănești și orașul Dărmănești, sub supravegherea Parchetelor de pe lângă Judecătoria Moinești și Onești au pus în executare 3 mandate de percheziţie emise de Judecătoria Moinești, în orașul Comănești, la domiciliile a 4 bărbați cu vârste cuprinse între 16 și 37 de ani, bănuiți de săvârșirea mai multor infracțiuni de furt calificat. 3 dintre aceștia au fost reținuți pentru 24 de ore și introduși în Arestul I.P.J. Bacău.\n\nDin cercetări a reieșit faptul că, 4 bărbați, toți din orașul Comănești, în cursul lunii iulie 2024, ar fi pătruns în sediile mai multor societăți comerciale din județ, de unde ar fi sustras bunuri în valoare de peste 40.000 de lei.\n\nÎn urma perchezițiilor efectuate au fost descoperite și ridicate în vederea continuării cercetărilor, mai multe bunuri și mijloace materiale de probă.\n\nTotodată, au fost puse în aplicare 3 mandate de aducere.\n\nÎn urma administrării probatoriului, polițiștii au dispus reținerea tinerilor de 16, 19 și 22 de ani pentru 24 de ore și i-au introdus în Arestul I.P.J. Bacău. Bărbatul de 37 de ani este arestat preventiv într-o altă cauză.\n\nLa activități au participat și jandarmi din cadrul Grupării de Jandarmi Mobile Bacău.\n\nCercetările sunt continuate în cadrul mai multor dosare penale, sub aspectul săvârșirii infracțiunilor de furt calificat.",
  "metadata": {
    "original_file": "Ziarul_De_Bacau_0177.html"
  }
}