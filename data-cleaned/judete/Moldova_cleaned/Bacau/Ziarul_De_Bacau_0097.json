{
  "title": "Zeci de articole vestimentare contrafăcute, vândute într-un magazin din Onești, au fost confiscate de polițiști",
  "content": "Polițiștii Serviciului de Investigare a Criminalităţii Economice Bacău au desfăşurat, pe 04 noiembrie, o acţiune pentru prevenirea şi combaterea ilegalităţilor din domeniul proprietăţii intelectuale, în județ.\n\nÎn cadrul activităților desfășurate, au fost verificate, într-un magazin din Onești, mai multe produse oferite spre comercializare. Este vorba de mărfuri susceptibile a fi contrafăcute, respectiv 135 de obiecte vestimentare care aveau însemnele unor mărci consacrate.\n\nBunurile identificate, în valoare de aproximativ 200.000 de lei, au fost ridicate în vederea continuării verificărilor. Totodată, a fost întocmit dosar penal pentru săvârșirea infracțiunii de punerea în circulație a unor produse purtând o marcă identică sau similară cu o marcă înregistrată pentru produse identice ori similare.",
  "metadata": {
    "original_file": "Ziarul_De_Bacau_0097.html"
  }
}