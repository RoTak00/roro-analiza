{
  "title": "\"JUNIOR DESIGNER\" LA LICEUL DIN SASCUT",
  "content": "Talentul, la fel ca neșansa, nu prea alege. Îl ai sau nu îl ai. Important este însă ca atunci când ești conștient că deții ceva atât de valoros, să nu aștepți, ci să muncești cu perseverență și să exersezi. Asta s-a întâmplat și la Liceul Tehnologic „Jacques M. Elias” din Sascut. Sunt mulți elevi care descoperă că au înzestrări și încearcă să folosească orice oportunitate pentru a crește. O astfel de oportunitate a fost și proiectul inițiat de Facultatea de Textile-Pielărie și Management Industrial din Iași.\n\nUn grup de oameni creativi și inimoși au oferit elevilor din toată țara posibilitatea de a-și încerca puterile într-un concurs: Junior Designer, concurs având ca principal finanțator Consiliul Local Iași. Din toate schițele trimise au fost selectate 11, care au fost transformate în realitate de către studenți. Suntem mândri că una dintre aceste schițe a fost a elevei Negru Laura-Mihaela, din clasa a XI-a A, de la liceul nostru. Gândit până la cel mai nesemnificativ amănunt, proiectul s-a încheiat cu un eveniment memorabil, în cadrul căruia elevii au fost invitați la Iași, au vizitat facultatea și au împărtășit cu studenții bucuria muncii împlinite, văzându-și creațiile pe covorul roșu, într-o prezentare de modă ce s-a desfășurat după toate regulile artei.\n\nElevii au fost recompensați cu diplome și premii, așa cum au fost recompensați și studenții implicați.\n\nSperăm să descoperim noi talente, să explorăm noi orizonturi, să valorificăm noi oportunități și să fim mereu mai buni.",
  "metadata": {
    "original_file": "Observator_0074.html"
  }
}