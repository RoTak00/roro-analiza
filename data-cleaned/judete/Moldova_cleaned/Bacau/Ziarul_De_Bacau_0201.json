{
  "title": "Un bărbat beat a intrat cu mașina într-o stație de autobuz din comuna Asău",
  "content": "Un bărbat de 55 de ani, în timp ce conducea un autoturism în comuna Asău, a pierdut controlul direcției de deplasare și a părăsit partea carosabilă, intrând în coliziune cu o stație de autobuz. În urma evenimentului rutier au rezultat doar pagube materiale.\n\nPolițiștii veniți la locul incidentului l-au testat pe bărbat cu aparatul etilotest, rezultatul fiind de 1,32 mg/l alcool pur în aerul expirat. Ulterior, individul a fost condus la spital unde i-au fost prelevate mostre biologice de sânge în vederea stabilirii cu exactitate a alcoolemiei.\n\nTotodată, din verificările efectuate în baza de date, a rezultat că, autoturismul condus de către acesta este radiat din circulație, iar plăcuțele cu numere de înmatriculare montate nu sunt atribuite niciunui vehicul.\n\nDupă administrarea probatoriului, polițiștii l-au reținut pe bărbat pentru 24 de ore și l-au introdus în Arestul I.P.J. Bacău. Ulterior, acesta a fost prezentat instanței de judecată care a dispus măsura arestului \n\n la domiciliu pentru 30 de zile, cercetările fiind continuate în acest caz.",
  "metadata": {
    "original_file": "Ziarul_De_Bacau_0201.html"
  }
}