{
  "title": "O tânără din comuna Strugari, județul Bacău, condamnată la închisoare pentru trafic de minori și exploatarea cerșetoriei",
  "content": "În perioada 19-20 aprilie, polițiștii din cadrul Poliției municipiului Moinești, împreună cu cei din cadrul secțiilor de poliție rurală arondate, au desfășurat o acțiune în municipiu și în comunele limitrofe, pentru prevenirea și combaterea cauzelor generatoare de accidente rutiere şi a faptelor antisociale.\n\nÎn urma acțiunii, polițiștii au identificat o femeie, de 31 de ani, din comuna Strugari, împotriva căreia Tribunalul Constanţa a emis mandat de executare a pedepsei cu închisoarea. Ea este condamnată la 6 ani de închisoare pentru săvârşirea infracţiunilor de constituirea unui grup infracţional organizat, trafic de minori în formă continuată şi exploatarea cerşetoriei. Cea în cauză a fost escortată şi încarcerată în Penitenciarul Bacău.\n\nTotodată, în cadrul activităților au fost verificate 60 de autovehicule, au fost legitimate peste 80 de persoane și au fost efectuate testări cu aparatele din dotare. Pentru neregulile constatate, polițiștii au aplicat 35 de sancțiuni contravenționale, în valoare totală de peste 25.000 de lei, au reținut 4 permise de conducere și au retras două certificate de înmatriculare.",
  "metadata": {
    "original_file": "Ziarul_De_Bacau_0268.html"
  }
}