{
  "title": "Trei tineri reţinuţi de poliţişti pentru lovire sau alte violenţe şi tulburarea ordinii şi liniştii publice",
  "content": "Poliţiştii au identificat şi reţinut trei tineri care în noaptea de 01/02 aprilie a.c. ar fi agresat un bărbat de 23 de ani, în faţa unei discoteci din comuna Luizi Călugăra.\n\nLa data de 02 aprilie a.c, poliţişti din cadrul Postului de Poliţie Luizi Călugăra au depistat şi identificat trei tineri cu vârste cuprinse între 17 şi 28 de ani, din comuna Sarata, bănuiţi de comiterea infracţiunilor de lovire sau alte violenţe şi tulburarea ordinii şi liniştii publice.\n\nÎn urma activităţilor de cercetare şi investigare efectuate s-a stabilit că tinerii ar fi agresat un bărbat de 23 de ani, în timpul unui conflict spontan, pe terasa unei discoteci din comuna Luizi Călugăra.\n\nTinerii au fost reţinuţi de poliţişti pentru o perioadă de 24 de ore şi urmează a fi prezentaţi unităţii de Parchet.",
  "metadata": {
    "original_file": "Observator_0200.html"
  }
}