{
  "title": "Tâlharul milostiv: L-a jefuit de 800 de lei, dar i-a dat înapoi 200!",
  "content": "Oneștiul fierbe după un incident șocant petrecut la finele anului trecut, când un tâlhar cu inimă de „aur” a intrat în lumina reflectoarelor – și a organelor de anchetă.\n\nPovestea incredibilă, demnă de scenariul unui film, s-a desfășurat sub clar de lună pe bulevardul Oituz, în fața unui restaurant cunoscut din oraș.\n\nÎn noaptea de 19 spre 20 decembrie 2024, ora 02:00, liniștea Oneștiului a fost spartă de un incident ce a lăsat mulți oameni cu gura căscată.\n\nUn individ a abordat un bărbat și, prin amenințări convingătoare, a reușit să-l „convingă” să-i cedeze suma de 800 de lei. \n\n Dar aici intervine partea surprinzătoare. Victima, în ciuda spaimei de moment, și-a încercat norocul, cerându-i agresorului să fie… rezonabil.\n\nȘi, culmea, acesta chiar a fost! După o discuție scurtă, tâlharul i-a returnat persoanei vătămate suma de 200 de lei.\n\nDupă două săptămâni de la incident, U.C. a ajuns în mâinile legii. Pe 9 ianuarie 2025, Judecătoria Onești a decis să-l plaseze în arest preventiv pentru 30 de zile. Este acuzat de tâlhărie calificată, o infracțiune ce poate aduce ani grei de închisoare.\n\nTotuși, până la o sentință definitivă, individul beneficiază de prezumția de nevinovăție. Dar oare îi va îndupleca gestul său „generos” pe judecători?",
  "metadata": {
    "original_file": "Desteptarea_0120.html"
  }
}