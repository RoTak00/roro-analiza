{
  "title": "Incendiu de proporții în comuna Oituz! Trei gospodării au fost cuprinse de flăcări, noaptea trecută",
  "content": "Mai multe gospodării învecinate din comuna Oituz, județul Bacău, au fost cuprinse de flăcări în cursul serii trecute, 22 octombrie. Garda de Intervenție a Detașamentului de Pompieri Onești a fost solicitată să intervină pentru lichidarea incendiului.\n\nPentru gestionarea operativă a situației de urgență, la locul indicat s-au deplasat trei autospeciale de stingere cu apă și spumă, o ambulanță SMURD și o autospecială de primă intervenție și comandă.\n\nÎn urma recunoașterii efectuate de echipajele operative, s-a constatat faptul că incendiul se manifesta la trei proprietăți învecinate, pe o suprafață de aproximativ 300 mp, la nivelul acoperișului caselor de locuit și la nivelul anexelor. Incendiul a fost lichidat în limitele găsite în cooperare cu S.V.S.U. Oituz.\n\nDin cercetările efectuate de pompierii militari, cauza probabilă de producere a incendiului este coșul de fum neprotejat termic față de materialele combustibile.\n\n„Pentru a evita producerea unor tragedii, pompierii băcăuani solicită cetățenilor să respecte următoarele recomandări: verificarea, curăţarea şi repararea, dacă este cazul, a coşurilor de fum se va efectua de către o persoană specializată, premergător și la finalul sezonului rece; coşurile, burlanele şi canalele de fum vor fi izolate faţă de elementele combustibile ale pereţilor, planşeelor şi acoperişurilor; în podul casei, coşul de fum va fi obligatoriu tencuit, pentru a nu prezenta fisuri prin care ar putea pătrunde scântei ce pot fi surse de aprindere”, recomandă ISU Bacău.",
  "metadata": {
    "original_file": "Ziarul_De_Bacau_0112.html"
  }
}