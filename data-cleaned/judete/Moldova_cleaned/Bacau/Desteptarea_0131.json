{
  "title": "Bancnota aniversară dedicată de BNR Regelui Carol I a câștigat un concurs internațional",
  "content": "Bancnota aniversară lansată în circuitul numismatic de Banca Națională a României (BNR) pe 1 decembrie 2024, dedicată Regelui Carol I la 185 de ani de la naștere, a câștigat concursul organizat de International Bank Note Society (IBNS) – Filiala Ucraineană.\n\nÎn concursul „Cea mai bună bancnotă comemorativă a anului 2024” au fost nominalizate bancnote comemorative lansate în anul 2024 în 12 țări, printre care China, Mexic, Polonia, Thailanda și Ucraina. Bancnota BNR s-a clasat pe primul loc cu 652 de puncte, în urma voturilor exprimate de numismați din 33 de țări.\n\nÎn clasament, bancnota BNR, cu valoarea nominală de 100 de lei, a fost urmată de o bancnotă comemorativă de 20 de zloți lansată în Polonia (247 de puncte) și de o bancnotă comemorativă de 50 de hrivne din Ucraina (233 de puncte). Bancnotele au fost analizate din punct de vedere artistic și tehnic, dar și al nivelului de securizare și al contextului istoric al designului.\n\nIBNS – Filiala Ucraina organizează anual un concurs dedicat bancnotelor aniversare emise în anul respectiv în întreaga lume. Societatea IBNS a fost înființată în 1961 și are drept obiective promovarea, încurajarea și studiul bancnotelor din întreaga lume. În prezent, reunește peste 2.000 de membri din 90 de țări.\n\nTirajul maxim al bancnotei românești a fost de 30.000 de exemplare, iar prețul de vânzare al unei bancnote de 150 de lei, exclusiv TVA, inclusiv pliantul de prezentare. \n\n Bancnotele au putere circulatorie pe teritoriul României. Lansarea în circuitul numismatic s-a făcut prin sucursalele regionale Iași, București, Cluj, Constanța, Dolj și Timiș ale BNR.",
  "metadata": {
    "original_file": "Desteptarea_0131.html"
  }
}