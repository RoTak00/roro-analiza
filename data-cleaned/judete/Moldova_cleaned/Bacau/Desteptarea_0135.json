{
  "title": "Și... s-a tras Cortina. Constanța Zmeu-Pelin",
  "content": "Era plin de flori. \n\n Ușoara rumoare a ” spectatorilor”, liniștea care se instala din când în când, tăcerea aceea plină de sens, erau menite , parcă, să înlesnească intrarea Actriței în scenă…\n\nActrița își începuse povestea mai demult, dar concluzia avea s-o tragă …acum: ” am iubit teatrul acesta, m-am dedicat lui fără tăgadă, am iubit oamenii, copiii, florile, viața, am trăit splendid și-am dăruit oricui și fiecăruia o vorbă bună, emoțiile mele, trăirile mele… Personajele mele v-au încântat pentru că erau părți din sufletul meu”…\n\nSensibilitatea dânsei era flancată de o privire albastră, intensă, sfredelitoare și nu-ți permiteai s-o minți, să-i greșești, s-o păcălești. Se trăda ușor, într-o secundă se transforma în iubire sau într-o tandră ” tragere de urechi” : ” măi, nu mă duci tu pe mine”, apoi tot ea te făcea să râzi…\n\nBlândă, dârză, visătoare, diplomată, puternică, glumeață, serioasă, pătrunzătoare. \n\n Era o bucurie s-o întâlnești, să-i povestești, s-o miri, era o bună ascultătoare, te mângâia cu privirea, te mângâia.\n\n” Înc-o gură și dispare… \n\n Ca un stâlp eu stam în lună! \n\n Ce albastră, ce nebună \n\n E albastra-mi, dulce floare!”\n\nSpectacolul nu se va mai juca la fel, dar Altfel!\n\nCa o poruncă de-a rămâne drepți, fermi în viață și pe scenă!\n\nVă mulțumim , Constanța Zmeu-Pelin, pentru Iubire, pentru Teatru, pentru tot!",
  "metadata": {
    "original_file": "Desteptarea_0135.html"
  }
}