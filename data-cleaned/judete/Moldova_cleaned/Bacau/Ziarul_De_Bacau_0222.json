{
  "title": "Traficant de droguri din Bacău, prins în Buzău. Bărbatul avea asupra lui circa 230 g canabis",
  "content": "Polițiștii Brigăzii de Combatere a Criminalității Organizate Bacău, împreună cu procurorii Direcției de Investigare a Infracțiunilor de Criminalitate Organizată și Terorism – Serviciul Teritorial Bacău, au documentat activitatea infracțională a unui bărbat, cercetat pentru săvârșirea infracțiunilor de trafic de droguri de risc și efectuare de operaţiuni cu substanţe psihoactive, fără drept.\n\nBărbatul a fost prins în flagrant delict, în municipiul Buzău, în timp ce ar fi deținut și transportat aproximativ 230 de grame de canabis destinat vânzării.\n\nDe asemenea, din cercetările efectuate a reieșit că, în perioada mai – iunie, bărbatul ar fi deținut și comercializat diferite cantități de droguri de risc (canabis și rezină de canabis) și substanțe psihoactive (2MMC) către consumatori din județul Bacău.\n\nLa data de 21 iunie 2024, procurorii Direcției de Investigare a Infracțiunilor de Criminalitate Organizată și Terorism – Serviciul Teritorial Bacău au dispus reținerea bărbatului, pentru 24 de ore.\n\nLa data de 22 iunie 2024, judecătorul de drepturi și libertăți din cadrul Tribunalului Bacău a dispus arestarea preventivă a acestuia, pentru 30 de zile.\n\nLa activități au participat jandarmi din cadrul Grupării Mobile de Jandarmi Bacău.\n\nSuportul de specialitate a fost asigurat de către Direcția Operațiuni Speciale din cadrul Poliției Române.\n\n„Facem precizarea că, pe întreg parcursul procesului penal, persoanele cercetate beneficiază de drepturile și garanțiile procesuale prevăzute de Codul de Procedură Penală, precum și prezumția de nevinovăție”, au transmis polițiștii.",
  "metadata": {
    "original_file": "Ziarul_De_Bacau_0222.html"
  }
}