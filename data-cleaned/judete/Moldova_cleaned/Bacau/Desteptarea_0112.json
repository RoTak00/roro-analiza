{
  "title": "Bacăul, locul 9 pe țară la înmatriculări de societăți cu participare străină",
  "content": "În luna octombrie 2024, județul Bacău a înregistrat 13 societăți comerciale noi cu participare străină la capital, reprezentând 2,36% din numărul total de înmatriculări din țară.\n\nCu acest rezultat, județul se poziționează pe locul 9 în clasamentul național al județelor.\n\nMunicipiul București domină categoric acest clasament, cu 41,74% din totalul înregistrărilor, urmat de județele Ilfov (7,26%), Timiș (5,26%) și Brașov (5,08%). În regiunea de Nord-Est, județele cumulează doar 9,26% din totalul național.\n\nCu cele 13 înmatriculări, Bacăul ocupă locul al doilea în regiune, deținând 25,49% din numărul înregistrărilor din Nord-Est.\n\nValoarea totală a capitalului social subscris de societățile înmatriculate în Bacău în luna octombrie a fost de 100,4 mii lei, reprezentând 75,55% din valoarea totală a regiunii Nord-Est și 3,69% din totalul pe țară.\n\nLa nivel național, Municipiul București conduce și acest clasament, cu 72,89% din capitalul social subscris, urmat de județele Galați (9,25%), Argeș (5,51%) și Bacău (3,69%).",
  "metadata": {
    "original_file": "Desteptarea_0112.html"
  }
}