{
  "title": "Un tânăr a fost reținut, după ce a furat bunuri dintr-o stație de telecomunicații din Onești",
  "content": "Un tânăr din comuna Ștefan cel Mare este cercetat pentru furt calificat, după ce a furat mai multe bunuri dintr-o stație de telecomunicații din Onești.\n\nPe 10 iulie, polițiștii din cadrul Poliției municipiului Onești au fost sesizați despre faptul că, persoane necunoscute ar fi sustras mai multe bunuri din interiorul unei stații de telecomunicații din municipiu. În urma activităților investigativ-operative desfășurate, polițiștii au identificat un tânăr de 28 de ani, din comuna Ștefan cel Mare, bănuit de comiterea faptei.\n\nDin cercetări a reieșit faptul că, tânărul, în noaptea de 09/10 iulie, ar fi pătruns în incinta unei stații de telecomunicații din cartierul Borzești, de unde ar fi sustras bunuri în valoare de aproximativ 14.000 de lei.\n\nLa data de 15 iulie a.c., după administrarea probatoriului, polițiștii au luat măsura reținerii tânărului pentru 24 de ore și l-au introdus în Arestul IPJ Bacău. Cercetările sunt continuate în cadrul unui dosar penal, sub aspectul săvârșirii infracțiunii de furt calificat.",
  "metadata": {
    "original_file": "Ziarul_De_Bacau_0206.html"
  }
}