{
  "title": "Dosare penale pentru alcool la volan",
  "content": "La data de 11 iulie a.c., în jurul orei 00.30 poliţiştii oneşteni au depistat un tânăr de 27 ani din comuna Oituz, în timp ce conducea un autoturism pe DN 11 sub influenţa alcoolului.\n\nÎn urma testării cu aparatul etilotest, acesta a indicat valoarea de 0,55 mg/l alcool pur în aerul expirat, fapt pentru care a fost condus la Spitalul Oneşti pentru recoltarea mostrelor biologice de sânge în vederea stabilirii cu exactitate a alcoolemiei.\n\nÎn cauză s-a întocmit dosar penal sub aspectul săvârşirii infracţiunii de conducere a unui vehicul sub influenţa alcoolului sau a altor substanţe.\n\nLa aceeaşi dată, în jurul orei 01.00, poliţişti din cadrul Postului de Poliţie Răchitoasa au depistat un bărbat de 33 de ani, din comuna Motoşeni, în timp ce conducea un autoturism pe DJ 243 B, sub influenţa alcoolului.\n\nÎn urma testării conducătorului auto cu aparatul etilotest, acesta a indicat valoarea de 1,34 mg/l alcool pur în aerul expirat şi i s-au recoltat mostre biologice de sânge în vederea stabilirii cu exactitate a alcoolemiei.\n\nÎn cauză s-a întocmit dosar penal sub aspectul săvârşirii infracţiunii de conducere a unui autovehicul sub influenţa alcoolului sau a altor substanţe.",
  "metadata": {
    "original_file": "Observator_0129.html"
  }
}