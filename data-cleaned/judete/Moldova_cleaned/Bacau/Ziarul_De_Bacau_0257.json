{
  "title": "FOTO: Incendiu la o gospodărie din Sănduleni! A fost afectată o suprafață de circa 400 mp",
  "content": "Un incendiu devastator a cuprins o gospodărie din comuna Sănduleni, în cursul acestei dimineți. În jurul orei 04:00, pompierii militari au fost solicitați să intervină.\n\nDe urgență, la locul indicat s-au deplasat forțe și mijloace din cadrul Detașamentului de Pompieri Onești, respectiv trei autospeciale de stingere, o autospecială de primă intervenție și comandă și o ambulanță SMURD.\n\n„În urma recunoașterii, s-a constatat faptul că incendiul se manifesta generalizat, la nivelul unei case de tipul P+M și la nivelul anexelor lipite de aceasta, pe o suprafață de aproximativ 400 mp, propagându-se și la o anexă aparținând proprietății învecinate, pe o suprafață de aproximativ 50 mp”, a transmis ISU Bacău.\n\nIncendiul a fost lichidat în limitele găsite. Din cercetările efectuate la fața locului, cauza probabilă de producere a incendiului este coșul/burlanul de fum defect sau necurățat.",
  "metadata": {
    "original_file": "Ziarul_De_Bacau_0257.html"
  }
}