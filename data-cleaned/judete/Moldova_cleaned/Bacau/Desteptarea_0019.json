{
  "title": "Fără căldură și apă caldă în Bacău: Avarii majore afectează locuitorii din zonele Tipografilor și Bucovinei",
  "content": "Locuitorii racordați la PT 96 vor rămâne fără căldură și apă caldă timp de două zile, ca urmare a unor avarii apărute pe străzile Tipografilor nr. 4 și Bucovinei nr. 12, scara B.\n\nCompania Thermoenergy Group S.A. Bacău a anunțat, printr-un comunicat oficial, că este nevoită să sisteze furnizarea agentului termic pentru încălzire și apă caldă de consum în perioada 30 ianuarie – 31 ianuarie 2025 .\n\nDirectorul general al companiei, Florin Paval, își cere scuze pentru disconfortul creat și dă asigurări că echipele de intervenție vor lucra pentru remedierea cât mai rapidă a problemelor.\n\nÎn plină iarnă, oprirea căldurii și a apei calde va afecta sute de locuitori din condominiile racordate la PT 96. Oamenii se declară nemulțumiți și spun că astfel de întreruperi au devenit tot mai frecvente în ultimele luni.\n\nPotrivit anunțului oficial, furnizarea căldurii și a apei calde va fi reluată începând cu 1 februarie 2025 , dacă lucrările se desfășoară conform planului. Thermoenergy Group S.A. recomandă locatarilor să fie pregătiți pentru această perioadă de întrerupere și să ia măsuri suplimentare pentru menținerea confortului termic în locuințe.\n\nVom reveni cu actualizări pe măsură ce apar noi informații despre evoluția lucrărilor.",
  "metadata": {
    "original_file": "Desteptarea_0019.html"
  }
}