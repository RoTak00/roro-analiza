{
  "title": "Un bărbat din Bacău, prins beat în timp ce conducea pe strada Mioriței",
  "content": "Polițiștii din cadrul Secției 2 Poliție Bacău au depistat, în flagrant delict, un localnic de 39 de ani, în timp ce conducea un autoturism pe strada Mioriței din localitate, aflându-se sub influența alcoolului.\n\nConducătorul auto a fost testat cu aparatul etilometru, rezultând o concentrație de 1,01 mg/l alcool pur în aerul expirat. Ulterior, bărbatul a fost condus la spital unde i-au fost prelevate mostre biologice de sânge în vederea stabilirii cu exactitate a alcoolemiei.\n\nPolițiștii au întocmit dosar penal în care se efectuează cercetări sub aspectul săvârşirii infracţiunii de conducerea unui autovehicul sub influenţa alcoolului sau a altor substanţe și i-au reținut permisul de conducere fiindu-i eliberată dovadă înlocuitoare fără drept de circulație.\n\nS-a urcat beat pe bicicletă și s-a accidentat\n\nLa data de 16 august a.c., în jurul orei 19.30, un bărbat de 43 de ani, din comuna Ştefan cel Mare, în timp ce se deplasa cu bicicleta pe DJ 119 din localitate, a pierdut controlul asupra direcţiei de deplasare şi a intrat în coliziune cu un perete din beton din partea stângă a sensului său de mers, suferind leziuni. Acesta a fost transportat la spital unde a rămas sub supraveghere medicală.\n\nBărbatul a fost testat cu aparatul etilotest, rezultatul fiind de 1,51 mg/l alcool pur în aerul expirat, fiindu-i recoltate mostre biologice de sânge în vederea stabilirii alcolemiei. Polițiștii au întocmit dosar penal sub aspectul săvârşii infracţiunii de vătămare corporală din culpă.",
  "metadata": {
    "original_file": "Ziarul_De_Bacau_0173.html"
  }
}