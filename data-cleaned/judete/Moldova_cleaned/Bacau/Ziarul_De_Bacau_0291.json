{
  "title": "Doi hoți din Podul Turcului și Buhuși au vrut să scape de închisoare, dar nu s-au ascuns suficient de bine",
  "content": "Un bărbat din Podul Turcului și altul din Buhuși, ambii condamnați pentru furt calificat, au încercat să scape de închisoare, dar au fost prinși de polițiști.\n\nPe 01 aprilie, polițiștii din cadrul Secţiei 4 Poliţie Rurală Podu Turcului au depistat un localnic care se sustrăgea executării unei pedepse privative de libertate de 4 ani și 4 luni pentru comiterea infracțiunii de furt calificat.\n\nBărbatul poseda mandat de executare a pedepsei închisorii emis de Judecătoria Podu Turcului, din noiembrie 2023. Polițiștii l-au imobilizat și condus la Penitenciarul Bacău pentru a fi încarcerat.\n\nÎn aceeași zi, polițiștii din cadrul Poliției orașului Buhusi au prins un tânăr de 19 ani, din localitate, faţă de care Judecătoria Buhuși a emis o sentinţă penală din martie 2024, pentru comiterea infracțiunii de furt calificat, prin care s-a dispus măsura internării într-un centru educativ pentru o perioada de 1 un an.\n\nTânărul în cauză se sustrăgea de la executarea măsurii dispusă de instanță, însă a fost depistat de polițiști și introdus în Penitenciarul Bacău, urmând a fi transferat într-un centru educativ.",
  "metadata": {
    "original_file": "Ziarul_De_Bacau_0291.html"
  }
}