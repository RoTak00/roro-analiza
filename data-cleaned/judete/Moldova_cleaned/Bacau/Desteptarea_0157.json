{
  "title": "VIDEO: Polițiștii din Bacău protestează spontan din cauza reducerii veniturilor",
  "content": "Polițiștii din cadrul Inspectoratului de Poliție Județean (IPJ) Bacău au oprit activitatea pentru a se reuni în fața instituției, discutând despre dificultățile financiare cauzate de diminuarea salariilor.\n\nPotrivit declarațiilor acestora, veniturile lor vor fi reduse cu 1.500 de lei începând cu luna februarie, ceea ce le afectează semnificativ capacitatea de a-și achita ratele bancare și cheltuielile zilnice.\n\nRevolta spontană din Bacău nu este un caz izolat. Reprezentanții Europol, sindicatul polițiștilor, au subliniat într-o postare pe rețelele sociale că astfel de acțiuni au loc în toată țara, fiind semnalul unei nemulțumiri generale în rândul angajaților din sistemul de ordine publică.\n\n„În ultimele zile, astfel de acțiuni spontane au avut loc în toată țara. Sperăm să nu fie prea târziu până când guvernanții își vor da seama că polițiștii nu vor mai accepta „munca patriotică” pentru asigurarea ordinii și liniștii publice”, au transmis reprezentanții Europol.\n\nProtestatarii cer un dialog urgent cu autoritățile pentru găsirea unor soluții care să prevină agravarea crizei financiare în rândul angajaților din Poliție. Totodată, aceștia avertizează că lipsa unor măsuri concrete ar putea duce la escaladarea protestelor.\n\nGuvernul nu a oferit încă un răspuns oficial, dar sindicatele polițiștilor anunță că vor continua să susțină astfel de inițiative până când vor fi luate decizii favorabile pentru angajați.",
  "metadata": {
    "original_file": "Desteptarea_0157.html"
  }
}