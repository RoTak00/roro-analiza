{
  "title": "FOTO: Incendiu în Pârjol! Pompierii s-au luptat două ore pentru a stinge flăcările care au cuprins o gospodărie din comună",
  "content": "Un incendiu puternic a izbucnit, în cursul acestei dimineți, la o locuință din comuna Pârjol, sat Câmpeni. Pentru gestionarea operatrivă a situației de urgență, la locul indicat s-au deplasat de urgență două autospeciale de stingere cu apă și spumă și o ambulanță SMURD.\n\nÎn urma recunoașterii efectuate de echipajele operative, s-a constatat faptul că incendiul se manifesta generalizat, la nivelul unei case de locuit de tipul P+M, pe o suprafață de aproximativ 150 mp.\n\nDupă o intervenție de aproximativ două ore, de la momentul anunțării, incendiul a fost lichidat de echipajele operative, în cooperare cu SVSU.\n\nDin cercetările efectuate în teren de pompierii militari, cauza probabilă de producere a incendiului este cenușa, jarul și scânteile provenite de la sistemele de încălzire.\n\nInspectoratul pentru Situații de Urgență „Mr. CONSTANTIN ENE” al Județului Bacău solicită cetățenilor să adopte un comportament preventiv și să manifeste prudență la exploatarea mijloacelor de încălzire!",
  "metadata": {
    "original_file": "Ziarul_De_Bacau_0087.html"
  }
}