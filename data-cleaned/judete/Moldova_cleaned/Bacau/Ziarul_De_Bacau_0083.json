{
  "title": "Un bărbat din Coțofănești a fost arestat la domiciliu, după ce a condus beat o mașină neînmatriculată",
  "content": "Polițiștii Secției 10 Poliție Rurală Onești au depistat în flagrant delict, un bărbat de 30 de ani, din comuna Coțofănești, în timp ce conducea un autoturism neînmatriculat, fără permis de conducere și sub influența alcoolului.\n\nLa testarea cu aparatul etilotest a rezultat o concentrație de 0,61 mg/l alcool pur în aerul expirat. Ulterior, acesta a fost condus la spital unde i-au fost prelevate mostre biologice de sânge.\n\nDupă administrarea probatoriului, cel în cauză a fost reținut de polițiști pentru 24 de ore și introdus în arestul I.P.J. Bacău. Ulterior, bărbatul a fost prezentat instanței de judecată care a dispus arestarea la domiciliu pentru 30 de zile și monitorizarea prin purtarea unei brățări electronice. Cercetările sunt continuate.",
  "metadata": {
    "original_file": "Ziarul_De_Bacau_0083.html"
  }
}