{
  "title": "Un șofer grăbit a fost prins de radar de două ori în aceeași zi, pe Calea Brașovului din Onești",
  "content": "Un bărbat de 44 de ani, care conducea un autoturism pe direcția de mers Onești-Brașov, cu viteza de 103 km/h, a fost prins de radarul unui echipaj de poliție din Onești, pe Calea Brașovului din localitate.\n\nBărbatul a fost sancționat contravențional de polițiști cu amendă în valoare de 1.485 de lei, iar ca măsură complementară i-a fost reținut permisul de conducere pentru o perioadă de 90 de zile, fiindu-i eliberată dovadă înlocuitoare cu drept de circulație de 15 zile.\n\nÎn aceeași zi, în jurul orei 12.30, bărbatul a fost depistat cu aparatul radar, în timp ce conducea autoturismul pe Calea Brașovului, pe direcția de mers Brașov-Onești, cu viteza de 123 km/h.\n\nPolițiștii rutieri din Onești l-au sancționat contravențional cu amendă în valoare de 1.485 de lei și i-au reținut permisul de conducere pentru o perioadă de 120 de zile, care se cumulează cu cele 90 de zile dispuse anterior, fiindu-i eliberată dovadă înlocuitoare fără drept de circulație.\n\nPolițiștii rutieri continuă să acționeze zilnic pe drumurile publice din județ pentru siguranța traficului rutier.",
  "metadata": {
    "original_file": "Ziarul_De_Bacau_0295.html"
  }
}