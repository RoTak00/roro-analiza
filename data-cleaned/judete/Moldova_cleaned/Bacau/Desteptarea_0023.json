{
  "title": "Profesioniștii de la „Cardiologie”, în lupta pentru Viață",
  "content": "Bolile cardiovasculare au devenit o preocupare majoră în ultimele decenii, iar statisticile nu lasă loc de îndoială: sunt principala cauză de deces în rândul populației, depășind chiar și multe forme de cancer. Printre cele mai alarmante patologii se numără Boala Cardiacă Ischemică, responsabilă de aproximativ 16% din totalul deceselor la nivel global. În acest context, necesitatea unei abordări eficiente și a unei atenții sporite asupra acestora este mai evidentă ca niciodată.\n\nÎn județul Bacău, Secția de Cardiologie din cadrul Spitalului Județean de Urgență (SJU) joacă un rol crucial în gestionarea cazurilor complexe. Pacienții din întreaga regiune, de la cei cu afecțiuni minore, până la cei cu boli grave, ajung la secția specializată pentru diagnostic și tratament. Majoritatea acestora sunt diagnosticați cu afecțiuni severe, care includ valvulopatii, insuficiențe cardiace decompensate, tulburări de ritm, angină pectorală, sindroame coronariene cronice, hipertensiune arterială malignă, encefalopatie hipertensivă și, din păcate, o creștere semnificativă a cazurilor de endocardite acute sau subacute, boli cu un prognostic extrem de sever.\n\n„Colectivul secției face eforturi susținute în lupta cu acest ucigaș tăcut – boala cardiovasculară. Din fericire, avem o echipă unită și eficientă, formată din oameni tineri și dedicați, un colectiv bazat pe profesionalism și empatie față de pacienți”, a declarat dr. Maria Meda Angheluș, șefa secției Cardiologie, subliniind importanța unui colectiv solid în gestionarea acestor cazuri complexe.\n\nSecția „Cardiologie” se distinge printr-o activitate medicală intensivă, care include, pe lângă consultațiile și tratamentele de specialitate, și intervenții de urgență în colaborare cu Secția de Terapie Intensivă Coronarieni. Aici, zilnic, ajung cel puțin patru-cinci cazuri critice de infarct miocardic acut, sindrom coronarian acut, tulburări maligne de ritm, decompensări ale unor patologii cronice, edem pulmonar acut, șoc cardiogen și embolii pulmonare. Aceste cazuri, de o gravitate extremă, pun medicii într-o continuă luptă pentru salvarea vieților, adesea cu sacrificii și cu o presiune enormă.\n\n„Toate sunt cazuri dramatice, în care lupta pentru viață este complicată și care, de cele mai multe ori, cere sacrificii. Nu ieșim mereu învingători din această luptă. De fiecare dată când pierdem o bătălie, speranța se stinge și lumina din privirile noastre dispare, dar facem eforturi colosale pentru a o lua de la capăt, căci nimeni nu ne așteaptă să ne reculegem după o pierdere… Viața merge mai departe. Întotdeauna va fi o altă viață pentru care va trebui să luptăm”, a adăugat dr. Maria Meda Angheluș, reflectând asupra provocărilor zilnice întâmpinate de echipă.\n\nLa Secția de Terapie Intensivă Cardiologie, pacienții nu sunt doar preluați de la UPU Bacău, ci și de la spitalele mai mici din județ, care, deși beneficiază de dotări moderne, nu au capacitatea de a gestiona aceste cazuri extreme din cauza lipsei unei echipe complete de specialiști.\n\nÎn continuare, dr. Angheluș și echipa de medici din cadrul SJU Bacău își dedică întreaga energie și expertiză pentru a oferi pacienților cea mai bună îngrijire posibilă, iar prin implicarea lor constantă, au reușit să depășească multe dintre provocările impuse de complexitatea bolilor cardiovasculare. Rata lor de succes este un exemplu clar al eficienței și profesionalismului din acest domeniu vital al medicinii.",
  "metadata": {
    "original_file": "Desteptarea_0023.html"
  }
}