{
  "title": "Campanie gratuită de sterilizare a câinilor de rasă comună, în municipiul Bacău. Ce amenzi riscă cei care nu-și sterilizează patrupezii",
  "content": "O nouă campanie gratuită de sterilizare a câinilor de rasă comună, cu stăpân, va avea loc pe data de 26 iulie, a anunțat Dinu Păncescu, șeful Serviciului de Gestionare Câini fără Stăpân din Bacău.\n\nCampania, care se adresează exclusiv câinilor din municipiu, vizează reducerea numărului de animale fără stăpân și controlul populației canine.\n\nOrganizatorii acestei campanii sunt Primăria Bacău și organizația germană „Wir retten Hunde e.V”. Pentru programări și informații suplimentare, apelați numărul de telefon 0234.547.427.\n\nAcțiune de informare a polițiștilor din cadrul Biroului pentru Protecția Animalelor privind obligațiilor deținătorilor de câini\n\nPe 24 iulie, polițiștii Biroului pentru Protecția Animalelor Bacău, împreună cu cei din cadrul Secției 2 Poliție Bacău, au desfășurat o activitate de informare a cetățenilor cu privire la obligațiile deținătorilor de câini, precum și cu privire la campania gratuită de sterilizare a acestora din data de 26.07.2024, organizată în municipiu.\n\nÎn cadrul activităților au fost informate 40 de persoane. De asemenea au fost distribuite 200 de pliante. La activități au participat și lucrători din cadrul Poliției Locale a municipiului Bacău.\n\nPolițiștii le reamintesc deținătorilor de animale faptul că le revine obligativitatea sterilizării câinilor cu sau fără stăpân aparținând rasei comune și metișii acestora și identificării câinilor cu stăpân, conform prevederilor O.U.G. 155/2001 privind aprobarea programului de gestionare a câinilor fără stăpân.\n\nNerespectarea acestor obligații reprezintă contravenții și sunt sancționate cu amenzi cuprinse între 5.000 și 10.000 de lei.",
  "metadata": {
    "original_file": "Ziarul_De_Bacau_0200.html"
  }
}