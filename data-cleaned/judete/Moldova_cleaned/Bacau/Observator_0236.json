{
  "title": "Campionatul de fotbal din Grecia a fost SUSPENDAT",
  "content": "Guvernul de la Atena a decis, luni, suspendarea pe termen nelimitat a campioantului de fotbal din Grecia, după incidentele de la meciul dintre PAOK Salonic şi AEK Atena, informează presa internaţională.\n\n„Am decis să întrerupem campionatul … Nu va începe din nou decât dacă există un cadru clar, legal, agreat de toţi, pentru a avansa cu condiţii şi reguli şi pentru a nu mai întâmpina astfel de situaţii” , a declarat ministrul grec adjunct al Culturii şi Sportului, Georgios Vassiliadis.\n\nMeciul PAOK – AEK a fost întrerupt în minutul 90, după un scandal provocat de decizia arbitrilor de a anula golul marcat de Fernando Varela. Deşi arbitrul a revenit asupra deciziei, AEK a refuzat să mai joace după ce patronul lui PAOK a intrat pe teren cu o armă.\n\nPoliţia elenă a emis un mandat de arestare pentru preşedintele clubului PAOK Salonic, Ivan Savvidis.\n\n„Ceea ce s-a întâmplat este un atac la adresa fotbalului grec. Afectează clubul şi fanii. Când cineva intră pe teren cu un pistol reprezintă o provocare inadmisibilă, indiferent de ceea ce s-a întâmplat”, a declarat Panos Skurletis, ministrul grec de Interne.",
  "metadata": {
    "original_file": "Observator_0236.html"
  }
}