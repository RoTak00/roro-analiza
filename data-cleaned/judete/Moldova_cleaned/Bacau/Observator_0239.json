{
  "title": "Vinerea Mare devine oficial zi liberă pentru români!",
  "content": "Este vorba despre legea potrivit căreia Vinerea Mare va fi zi de sărbătoare legală şi nelucrătoare.\n\nPlenul Camerei Deputaţilor a adoptat pe 28 februarie proiectul de lege prin care Vinerea Mare – ultima zi de vineri înaintea Paştelui – devine zi de sărbătoare legală în care nu se lucrează.\n\nPropunerea legislativă a fost iniţiată de un grup de 42 de senatori şi deputaţi din întreg spectrul politic şi a fost adoptată de Senat în calitate de primă Cameră sesizată. Deputaţii au adoptat-o cu 233 de voturi “pentru”, şapte voturi ”împotrivă”şi 19 abţineri.\n\n“ Vinerea Mare în Europa este zi legală de sărbătoare în 16 ţări dintre cele 28 ale Uniunii Europene. În România, Codul muncii prevede 14 zile de sărbători legale, mai puţine faţă de alte ţări din Uniunea Europeană, de exemplu Belgia, Lituania sau Cipru, care au 16 – 17 zile de sărbătoare legală. (…) Şi în România ar trebui introdusă Vinerea Mare ca zi de sărbătoare legală, fiind unul dintre cele mai semnificative evenimente religioase dintr-un an ”, se preciza în expunerea de motive a actului normativ.",
  "metadata": {
    "original_file": "Observator_0239.html"
  }
}