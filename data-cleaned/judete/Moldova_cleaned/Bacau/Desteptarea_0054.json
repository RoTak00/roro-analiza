{
  "title": "Trei bărbați, arestați după ce ar fi furat cai în valoare de 15.000 de euro",
  "content": "Polițiștii din cadrul Secției 4 Poliție Rurală Podu Turcului, coordonați de Parchetul de pe lângă Judecătoria Podu Turcului, au efectuat la data de 22 ianuarie 2025 trei percheziții domiciliare în comunele Huruiești, Găiceana și Pâncești, într-un dosar penal privind furtul calificat de cabaline.\n\nDin cercetările preliminare s-a stabilit că trei bărbați, cu vârste cuprinse între 34 și 45 de ani, ar fi sustras mai multe cabaline lăsate nesupravegheate pe pășuni, cauzând un prejudiciu estimat la 15.000 de euro.\n\nÎn urma perchezițiilor, polițiștii, alături de luptători din cadrul Serviciului pentru Acțiuni Speciale Bacău și criminaliști, au identificat bunuri și obiecte relevante pentru anchetă. De asemenea, au fost puse în aplicare cinci mandate de aducere pentru audieri și continuarea investigațiilor.\n\nDupă administrarea probatoriului, cei trei bărbați au fost reținuți pentru 24 de ore, fiind acuzați de comiterea infracțiunii de furt calificat. Aceștia au fost introduși în Arestul I.P.J. Bacău, iar cercetările continuă.\n\nPentru a preveni astfel de infracțiuni, poliția a transmis o serie de măsuri utile cetățenilor:\n• Lăsați un bec aprins noaptea în apropierea anexelor unde sunt adăpostite animalele.\n• Țineți un câine de pază liber prin curte pe timpul nopții.\n• Evitați să primiți în curte persoane necunoscute care pretind că vând sau cumpără bunuri.\n• Nu lăsați animalele nesupravegheate pe islazuri sau alte terenuri.\n• Amplasați grajduri și adăposturi cât mai aproape de locuințe și asigurați-le cu pază corespunzătoare.\n\nAutoritățile reiterează importanța vigilenței în protejarea bunurilor și a colaborării cu poliția pentru combaterea infracțiunilor. În caz de incidente sau suspiciuni, cetățenii sunt încurajați să contacteze autoritățile locale.\n\nAcțiunea poliției reprezintă un nou pas în consolidarea siguranței publice, dar și un avertisment pentru cei care încearcă să profite de neatenția proprietarilor de animale.",
  "metadata": {
    "original_file": "Desteptarea_0054.html"
  }
}