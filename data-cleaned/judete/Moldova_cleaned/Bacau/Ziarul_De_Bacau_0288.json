{
  "title": "FOTO! Incendiu de vegetație uscată și la Asău. Până acum, a ars o suprafață de 10 ha",
  "content": "În cursul zilei de ieri, 03 aprilie, pompierii militari au fost solicitați să intervină în comuna Asău, sat Asău, în urma unui apel promit la 112 care anunța producerea unui incendiu de vegetație uscată.\n\nIncendiul se manifestă pe o suprafață de aproximativ 10 hectare de vegetație uscată, cioate și doborâturi, într-o pădure de conifere, la o altitudine de peste 800 m.\n\nÎn urma intervenției de ieri, s-a reușit localizarea incendiului. În această dimineață a avut loc schimbul de efective, iar în acest moment, la locul indicat acționează 34 de pompieri cu două autospeciale de primă intervenție și comandă cu echipament specific și două microbuze.\n\nTotodată, la acțiunea de stingere acționează și 15 lucrători ai Ocolului Silvic Comănești și 20 de voluntari ai SVSU Asău.\n\nÎn sprijin s-au deplasat forțe și mijloace din cadrul Grupării de Jandarmi Mobilă Bacău, respectiv 20 de jandarmi cu două microbuze.",
  "metadata": {
    "original_file": "Ziarul_De_Bacau_0288.html"
  }
}