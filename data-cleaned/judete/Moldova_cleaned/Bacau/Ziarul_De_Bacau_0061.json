{
  "title": "Gala Județeană a Voluntarilor Băcăuani 2024: vezi cine sunt câștigătorii din acest an",
  "content": "Gala Județeană a Voluntarilor Băcăuani 2024, organizată de Fundația de Sprijin Comunitar pe 09 decembrie, a reunit personalități marcante, voluntari pasionați și lideri ai comunității, într-un obiectiv comun – de a onora contribuțiile excepționale ale celor care își dedică timpul și energia pentru binele comunității.\n\nDe-a lungul serii, Gala a evidențiat impactul major al voluntarilor asupra comunității băcăuane. Într-un context socio-cultural tot mai complex, aceștia reprezintă piloni ai implicării sociale, oferind exemple demne de urmat prin proiectele și inițiativele lor. Printr-un program artistic captivant, discursuri inspiraționale și momente de recunoaștere emoționante, evenimentul a pus în lumină rolul indispensabil al voluntariatului în dezvoltarea armonioasă a societății noastre, se precizează în comunicatul Fundației de Sprijin Comunitar.\n\nPrintre momentele definitorii ale serii s-a numărat ceremonia de premiere, unde au fost recunoscute meritele unor oameni și organizații care, prin munca lor, rescriu granițele generozității și responsabilității.\n• Proiectul Anului 2024 al Județului Bacău în domeniul EDUCAȚIE – „Școala de Vară – Împreună în Vacanță” -ASCOR Bacău.\n• Proiectul Anului 2024 al Județului Bacău în domeniul CULTURĂ – Proiectul Pelerinaj 7 capele- Asociația Artă în Dar.\n\nDe asemenea, FSC mulțumește voluntarilor lor pentru toată implicarea în proiectele FSC: Mihai Brianna-Andreea – Voluntara anului FSC, Jicmon Marius – Coordonatorul anului FSC, Tămi Elena și Gherman Teodora – Liderii anului FSC, Kiriacopulu Katerina și Diana Alupei – Coordonatorii școlilor de vară FSC, Pascaru Denis – Voluntarul anului în cadrul proiectului „Vânzări”, Crețu Bianca – Voluntara anului în cadrul proiectului „Activ Mozaic”, Corlade Mădălina Voluntara anului în cadrul proiectul ,,Adopta un bunic”, Drăgănescu Ioana – Voluntara anului în cadrul Centrului de Zi pentru Vârstnici, Chiriță Denisa – Voluntara anului în cadrul proiectului Secretariat, Nașcu Delia – Voluntara anului în cadrul Centrului de Zi Mozaic.\n\nÎn completarea festivității de premiere, invitații au fost delectați cu un program artistic deosebit, ce a îmbinat armonios energia, creativitatea și entuziasmul tinerilor. Atmosfera serii a fost îmbogățită de interpretările captivante ale Bandului FSC și de momentul coregrafic expresiv desăvârșit al trupei de dans FSC.\n\n„Într-o lume aflată în continuă schimbare, Gala Voluntarului Băcăuan rămâne un pilon esențial al recunoașterii și promovării voluntariatului. Mulțumim tuturor celor care au făcut posibil acest eveniment și, mai ales, tuturor voluntarilor care continuă să facă o diferență în comunitatea noastră! Gala Voluntarului Băcăuan 2024 reprezintă o celebrare a inițiativelor inovatoare și un angajament pentru un viitor sustenabil. Prin acest eveniment, Bacăul devine un exemplu pentru alte comunități, dovedind că prin devotament, implicare și colaborare, spiritul civic poate deveni un element esențial al progresului”, a declarat Gabriela Achihăi, președinte FSC.\n\nGala s-a încheiat într-un mod festiv și relaxant, printr-un After Party, găzduit de Hotelul Fiald, unde laureații și invitații au avut ocazia să socializeze și să împărtășească idei și proiecte pentru viitoarele parteneriate. Într-un cadru elegant și primitor, această întâlnire a reafirmat ideea că voluntariatul nu este doar o misiune, ci și o sursă de bucurie și împlinire personală.\n\nOrganizarea acestui eveniment nu ar fi fost posibilă fără implicarea partenerilor FSC, care prin viziunea și resursele lor contribuie la consolidarea unei societăți mai solidare și mai responsabile. În acest sens, Kaufland România, partener strategic al programelor FSC, și-a reafirmat angajamentul de a susține inițiative educative și sociale care își propun să genereze schimbări semnificative în comunitate, fiind sponsorul Galei. La rândul său, Agricola, în calitate de partener și gazdă a evenimentului, a demonstrat prin sprijinul oferit că valorile comunității sunt o prioritate pentru companie. (sursa: comunicat de presă)",
  "metadata": {
    "original_file": "Ziarul_De_Bacau_0061.html"
  }
}