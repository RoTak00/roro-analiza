{
  "title": "Mașini furate din străinătate, găsite în posesia mai multor persoane din județul Bacău",
  "content": "Polițiștii Serviciului de Investigaţii Criminale Bacău au desfăşurat, pe data de 10 aprilie, o acţiune în județ, pentru combaterea traficului internaţional de vehicule furate. În urma activităților, au fost descoperite mai multe autoturisme urmărite de autoritățile din Marea Britanie, Finlanda sau Germania.\n\nÎn urma activităților desfășurate, a fost identificat un autoturism, în posesia unui bărbat de 43 de ani, din comuna Parava, urmărit de autorităţile din Marea Britanie din anul 2020. Totodată, în municipiul Bacău, în posesia unui bărbat de 41 de ani a fost identificat un autoturism urmărit de autorităţile judiciare din Finlanda din anul 2023. Valoarea vehiculelor este estimată la suma de 22.000 de euro.\n\nDe asemenea, polițiștii de investigații criminale au identificat un autoturism deţinut de un tânăr de 22 de ani, din comuna Berzunţi, a cărui document de înmatriculare figurează urmărit de autorităţile judiciare din Franţa, fiind bun căutat ca probă în procedură penală, luându-se măsura indisponibilizării documentului şi înaintarea formularului către statul semnalant.\n\nÎn posesia unui bărbat de 31 de ani, din comuna Lipova a fost identificat un autoturism având certificatul de înmatriculare emis de autoritățile din Germania, document ce figurează ca fiind urmărit de autoritaţile judiciare, fiind document sustras în alb şi completat ulterior cu datele vehiculului susmenţionat, rezultând astfel că documentul este fals. În cauză a fost întocmit dosar penal sub aspectul săvârşirii infracţiunilor de fals material în înscrisuri oficiale şi uz de fals.",
  "metadata": {
    "original_file": "Ziarul_De_Bacau_0279.html"
  }
}