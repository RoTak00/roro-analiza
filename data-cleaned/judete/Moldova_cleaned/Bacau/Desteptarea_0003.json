{
  "title": "Consiliul Local Bacău va discuta contractarea unor împrumuturi de până la 113 milioane de lei",
  "content": "Consiliul Local Bacău va analiza, în ședința de luni, 3 februarie, un proiect de hotărâre privind contractarea unor finanțări rambursabile interne în valoare de până la 112.963.586 lei. Scopul acestui demers este finanțarea unor investiții publice de interes local, precum și refinanțarea unor împrumuturi anterioare.\n\nPotrivit documentului supus dezbaterii, împrumuturile ar urma să aibă o perioadă de tragere de până la trei ani, o perioadă de grație de până la trei ani și o maturitate maximă de 20 de ani.\n\nDin suma totală propusă, 73 milioane de lei sunt destinate finanțării a șase proiecte de investiții locale, printre care amenajarea unor parcări și modernizarea unei creșe. Cele mai mari sume sunt alocate pentru:\n• Amenajarea unei parcări pe str. 9 Mai – Unirii (18,2 milioane lei)\n• Construirea unei parcări colective de tip „smart parking” în cartierul Bistrița Lac (22,9 milioane lei)\n• Amenajarea de parcări în locul garajelor dezafectate de pe mai multe străzi din municipiu (aprox. 26 milioane lei)\n\nAlți 39,96 milioane lei sunt prevăzuți pentru refinanțarea datoriilor contractate anterior de municipalitate la CEC Bank, prin două credite din 2013 și 2014.\n\nDacă proiectul de hotărâre va fi aprobat, administrația locală va putea iniția procedurile necesare pentru atragerea finanțărilor, în vederea implementării proiectelor propuse.",
  "metadata": {
    "original_file": "Desteptarea_0003.html"
  }
}