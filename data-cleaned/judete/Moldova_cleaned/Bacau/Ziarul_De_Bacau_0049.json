{
  "title": "Accident în comuna Șolonț, provocat de un șofer beat. Bărbatul a fost reținut",
  "content": "Un accident destul de grav a avut loc, zilele trecute, în comuna Șolonț, din județul Bacău. Potrivit polițiștilor, evenimentul rutier a fost provocat de un conducător auto beat.\n\nPe 15 decembrie, în jurul orei ora 04:30, polițiștii din Moinești au fost sesizați prin SNUAU 112, de către un bărbat de 43 de ani, din comuna Pârjol, despre faptul că în comuna Solonţ a avut loc un eveniment rutier soldat cu rănirea unei persoane.\n\nLa faţa locului polițiștii au constatat că, un tânăr de 28 de ani, din județul Constanţa, în timp ce conducea un autoturism în comuna Solonţ, ar fi pierdut controlul autovehiculului şi a intrat în coliziune cu un stâlp din beton aflat pe marginea carosabilului. În urma evenimentului rutier a rezultat rănirea conducătorului auto care a fost transportat la spital pentru acordarea îngrijirilor medicale de specialitate.\n\nTânărul a fost testat cu aparatul etilotest, rezultatul fiind de 1,15 mg/l alcool pur în aerul expirat, ulterior fiindu-i recoltate mostre biologice de sânge în vederea stabilirii alcoolemiei.\n\nÎn urma administrării probatoriului, faţă de cel în cauză s-a dispus reținerea pentru 24 de ore. Acesta a fost escortat şi introdus în Centrul de Reţinere şi Arestare Preventivă al I.P.J Bacău.",
  "metadata": {
    "original_file": "Ziarul_De_Bacau_0049.html"
  }
}