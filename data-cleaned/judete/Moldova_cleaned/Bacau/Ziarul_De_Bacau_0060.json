{
  "title": "”Superman Challenge”, provocarea de pe TikTok care face victime printre elevi",
  "content": "Polițiștii Biroului Siguranță Școlară atrag atenția asupra faptului că, în ultima perioadă de timp, în mediul on-line, în special pe rețelele de socializare (Tik-Tok) au devenit virale videoclipuri cu tineri care pun în practică o provocare ce implică comportamente riscante și pune în pericol siguranța copiilor, cunoscută sub numele de ”Superman Challenge”. Cele mai multe astfel de provocări sunt realizate la școală, în \n\n pauzele de curs.\n\n„Provocarea” constă în simularea unei sărituri controlate de către elevi, dar fără ca aceștia să își asigure echilibrul, ceea ce poate duce la accidente grave, precum căderi sau lovituri. Fenomenul a câștigat popularitate în rândul tinerilor, fiind promovat pe rețelele sociale și imitând comportamente care încurajează lipsa de responsabilitate față de propria siguranță.\n\nAstfel, „provocarea” presupune ca doi elevi să se țină de mâini, acestea fiind încrucișate, iar un al treilea elev să sară pe mâinile încrucișate, în așa fel încât să fie aruncat înapoi, în picioare. Multor elevi însă nu le reușește și ajung să se rănească, suferind fracturi la nivelul membrelor superioare sau răni la nivelul feței și capului. Aceștia se lovesc fie pentru că nu sunt prinși în cădere, fie pentru că atunci când sunt aruncați înapoi se lovesc de obiectele din jur.\n\nÎn acest sens atragem atenția și în mod public asupra acestui fenomen, îndemnând toți factorii responsabili de creșterea și educarea copiilor, în special părinții, să intervină și să discute cu aceștia despre riscurile provocărilor de pe rețelele sociale.",
  "metadata": {
    "original_file": "Ziarul_De_Bacau_0060.html"
  }
}