{
  "title": "La expoziția din Olanda se afla și tezaurul dacic al Muzeului de Istorie din Bacău. Nu se știe nimic de soarta sa",
  "content": "La Drents Museum din Assen, Olanda, de unde s-au furat elemente ale tezaurului dacic, se aflau exponate prețioase aparținând Muzeului de Istorie din Bacău, iar în prezent, soarta acestora este necunoscută.\n\nEste vorba despre Tezaurul dacic de la Răcătău, o comoară fascinantă din perioada mijlocie a epocii bronzului, compusă din 41 de piese din aur și vasul în care au fost descoperite.\n\nArtefactele, descoperite în 1969 la Cetatea Dacică Tamasidava, sunt considerate un reper de excepție al culturii Monteoru, datând din sfârșitul mileniului al III-lea și începutul mileniului al II-lea î.Hr.\n\nComorile includ șase inele de buclă din aur, o spirală, 34 de perle din aur, cochilii, chihlimbar și faianță, piese care probabil au aparținut unei femei.\n\nAcestea impresionează prin frumusețea lor rară și măiestria remarcabilă, fiind o dovadă elocventă a creativității și îndemânării meșteșugarilor din epoca respectivă.\n\n„Ne exprimăm speranța că piesele aflate în patrimoniul Complexului Muzeal „Iulian Antonescu” vor reveni cu bine acasă, alături de tot tezaurul expus în Muzeul Drents”, a declarat dr. Sebastian Alin Popa, managerul Complexului Muzeal „Iulian Antonescu” Bacău.",
  "metadata": {
    "original_file": "Desteptarea_0040.html"
  }
}