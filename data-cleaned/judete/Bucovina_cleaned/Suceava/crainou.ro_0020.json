{
  "title": "O casă şi anexele gospodăreşti, mistuite de un incendiu",
  "content": "> Flăcările au izbucnit de la conductori electrici cu improvizaţii\n\nO gospodărie din Voitinel a ars, joi dimineaţa, într-un puternic incendiu izbucnit de la conductori electrici cu improvizaţii.\n\nPurtătorul de cuvânt al ISU Suceava, lt. col. Alin Găleată, a declarat că pompierii militari de la subunităţile din Vicovu de Sus şi Rădăuţi, împreună cu lucrători ai Serviciului voluntar pentru situaţii de urgenţă Voitinel, au intervenit cu 4 autospeciale de stingere pentru localizarea şi lichidarea unui incendiu izbucnit la o gospodărie din localitatea Voitinel.\n\nLa sosirea echipajelor, incendiul se manifesta generalizat la casa de locuit, construcţie corp comun cu anexele gospodăreşti, cu pericol de propagare la locuinţele învecinate.\n\nAflăm că incendiul a fost lichidat după o intervenţie de două ore, la ora 8:40.\n\nÎn flăcări au ars casa de locuit şi anexele gospodăreşti, construcţii majoritare din lemn, pe o suprafaţă de aproximativ 80 mp. Au mai ars şi bunuri materiale – aparate electrocasnice, materiale textile, documente personale s.a.\n\nCauza probabilă de izbucnire a flăcărilor a fost efectul termic al curentului electric, generat de conductori electrici cu improvizaţii.\n\nDin fericire, nu s-au înregistrat victime.",
  "metadata": {
    "original_file": "crainou.ro_0020.html"
  }
}