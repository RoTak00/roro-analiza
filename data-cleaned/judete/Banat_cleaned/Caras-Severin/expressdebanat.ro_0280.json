{
  "title": "Traficanți de migranți, nepelazi și și sirieni, interceptați la granițele din Timiș",
  "content": "Polițiștii de frontieră din Timiș au prins la granițe doi traficanți de migranți, dar și străini din Nepal și Siria care voiau să treacă ilegal în Ungaria și Jimbolia.\n\nÎn apropierea graniței cu Serbia, în localitatea Cărpiniș, pe drumul 59A, polițiștii au oprit o autoutilitară condusă de un cetățean român, având ca pasager un alt conațional. În compartimentul marfă au fost găsiți șapte cetăţeni străini, șase bărbați și o femeie.\n\n„Verificările preliminare au relevat că persoanele depistate ascunse sunt cetățeni nepalezi, cu vârste cuprinse între 24 și 42 de ani, intrați legal pe teritoriul României”, trasmite Poliția de Frontieră.\n\nLa Cenad, au fost descoperiți doi cetăţeni din Siria ascunşi în portbagajul unui autoturism.\n\nȘoferul și pasagerul, care sunt soț și soție, sunt cercetați pentru infracțiunea de trafic de migranţi.\n\n„În data de 23.10.2024, în jurul orei 21.45, la Punctul de Trecere a Frontierei Cenad, s-a prezentat pentru efectuarea formalităţilor de frontieră, pe sensul de ieşire din ţară, o femeie în vârstă de 34 de ani, cetățean român, având ca pasageri pe soțul acesteia, pe fiul lor minor și un conațional luat la ocazie. În urma unui control amănunțit al mijlocului de transport, polițiștii de frontieră au descoperit, ascunși în portbagajul autoturismului, doi cetățeni străini”, mai aflăm de la polițiști.",
  "metadata": {
    "original_file": "expressdebanat.ro_0280.html"
  }
}