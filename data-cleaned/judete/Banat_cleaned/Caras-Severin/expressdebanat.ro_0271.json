{
  "title": "În Timiș, aproape 200 de tentative de trecere ilegală a frontierelor",
  "content": "La frontiera cu Serbia au fost prinse 144 de persoane în tentativa de trecere frauduloasă, iar la granița cu Ungaria alte 43. Migranții provin în principal din Nepal, Bangladesh și Vietnam.\n\nDatele sunt din trimestrul III al acestui an și au fost prezentate la Prefectura Timiș, la Comandamentul pentru Managementul Integrat al Frontierei de Stat.\n\n„Prin cele 6 puncte de trecere a frontierei din județul Timiș, în trimestrul III, au tranzitat frontiera de vest 993.014 călători și 360.732 de mijloace de transport. Pe linia infracțiunilor privind traficul de substanțe interzise, au fost reținute 6,5 grame de canabis, 3 fiole de anabolizante, 20 de țigarete ce conțineau canabis, 254 de precursori, 60 de unități de testosteron și 132 de pastile de bromazepam”, se arată în raport.\n\nÎn Centrul Regional de Proceduri și Cazare a Solicitanților de Azil Timișoara, în 2024, 53 de persoane au primit o formă de protecție, iar 60 de cereri au fost depuse pentru participarea în programul de integrare. Dintre acestea, 40 de persoane au finalizat programul, 14 au fost excluse, iar 63 beneficiază în continuare de acest sprijin. Totodată, 44 de solicitanți de azil au primit adeverințe de muncă și au fost angajați pe perioada procedurii de azil, demonstrând dorința lor de integrare în societatea românească.",
  "metadata": {
    "original_file": "expressdebanat.ro_0271.html"
  }
}