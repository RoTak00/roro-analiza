{
  "title": "Traficant de heroină din Timiș, repatriat sub escortă",
  "content": "Un bărbat care locuia în Lugoj și vindea heroină în tot județul Timiș a fost adus în țară sub escortă. Polițiștii l-au găsit în Germania.\n\nTraficantul s-a ocupat cu comercializarea drogurilor de mare risc în ultimii doi ani. Le cumpăra din București. A fost supravegheat de polițiștii de la Crimă Organizată, care au cerut mandat de arestare când au avut probe suficiente la dosar.\n\nÎnainte să îl salte, bărbatul plecase din țară. Așa că s-a emis mandat internațional pe numele lui. A fost reperat în Germania și acum a ajuns înapoi în Timiș, unde va ajunge în fața instanței.\n\n„La data de 29 iulie, un bărbat, de 59 de ani, din Timiș, a fost escortat din Germania, fiind urmărit internațional pentru săvârșirea infracțiunii de trafic de droguri. Tribunalul Timiș a emis pe numele acestuia un mandat de arestare preventivă”, a transmis Poliția Română.\n\nÎn perioada 29 – 30 iulie 2024, Poliția Română a adus în țară 6 persoane, ce aveau emise pe numele lor mandate de executare a pedepsei cu închisoarea sau de arestare preventivă.",
  "metadata": {
    "original_file": "expressdebanat.ro_0353.html"
  }
}