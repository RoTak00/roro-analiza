{
  "title": "Au început arestările pentru fraudarea alegerilor locale!",
  "content": "Pe mai mulți primari din Caraș-Severin i-a apucat tremuratul după ce au aflat că Direcția Generală Anticorupție a făcut primele arestări legate de alegerile din 9 iunie!\n\nPrimarul, viceprimarul, secretarul şi un viitor consilier local din Primăria Sânmihaiu de Câmpie (județul Bistrița-Năsăud) au fost reţinuţi sub acuzația că au cumpărat voturile unor cetățeni care au practicat turismul electoral la recentele alegeri locale.\n\n„În fapt, în perioada martie – iunie 2024, funcţionari din cadrul unei primării din judeţul Bistriţa Năsăud au eliberat în fals mai multe adeverinţe pentru stabilirea domiciliului/reşedinţei pe raza comunei a unor persoane care în realitate nu deţineau proprietăţi în perimetrul respectiv, cu scopul de a vota un anumit candidat/partid la alegerile locale din data de 09.06.2024. În urma schimbării domiciliului şi a exercitării votului, fiecare persoană a primit suma de 700 de lei”, informează Direcţia Generală Anticorupţie (DGA).\n\nPrimarul, viceprimarul și secretarul primăriei, precum şi un viitor consilier local, au fost reţinuţi pentru 24 de ore. Faţă de un alt viitor consilier local a fost luată măsura controlului judiciar.\n\nMai multe dosare penale pentru fapte asemănătoare sunt deschise și în Caraș-Severin, județ în care au fost înregistrate cifre-record, chiar ireale, în unele localități. Exact acolo se fac cercetări penale și nu e exclus ca mascații să descindă dintr-o zi în alta!",
  "metadata": {
    "original_file": "expressdebanat.ro_0360.html"
  }
}