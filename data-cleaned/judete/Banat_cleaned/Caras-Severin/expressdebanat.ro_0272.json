{
  "title": "Lucrările la podul de la Tapia, blocate de lipsa unui aviz",
  "content": "Situația lucrărilor la podul din localitatea aparținătoare de Lugoj a fost discutată în cadrul unei vizite la fața locului.\n\nPrimarul Călin Dobra a fost prezent la întâlnire de lucru ținută la fața locului având ca subiect situația cu care se confruntă cetățenii din Tapia din cauza sistării lucrărilor de reabilitare a podului. La discuții au fost prezenți și Tudor Viluș, șeful serviciului pentru administrarea drumurilor și transport din cadrul Consiliului Județean Timiș, comisarul-șef Cosmin Stoian, șeful Biroului Rutier Lugoj, precum și localnici.\n\n„Am fost la podul de la Tapia împreună cu reprezentanții Consiliului Județean Timiș și cei ai Poliției Rutiere Lugoj, pentru a discuta despre reabilitarea acestuia. Am aflat că, fiind monument istoric, pentru ca lucrările să continue, este nevoie de avizul Direcției pentru Cultură. Facem tot posibilul să obținem acest aviz cât mai rapid! Între timp, consiliul județean ne-a asigurat că se va construi o rută alternativă în zonă și vom îmbunătăți drumul de exploatare folosit acum. Vă mulțumim pentru răbdare, suntem aici să rezolvăm situația”, a declarat Călin Dobra.\n\nÎn continuare, edilul șef împreună cu reprezentanții Consiliului Județean Timiș, cei ai Biroului Rutier Lugoj și o parte a comunității din satul Măguri au inspectat drumul de exploatare folosit în prezent ca rută ocolitoare, drum aflat în administrarea municipalității.",
  "metadata": {
    "original_file": "expressdebanat.ro_0272.html"
  }
}