{
  "title": "Posibil furt de pe șantierul Ștrandului Termal din Timișoara",
  "content": "Un bărbat este suspectat că ar fi furat un utilaj de pe șantierul Ștrandului Termal din Timișoara. A fost prins de polițiștii locali transportând un malaxor.\n\nBărbatul a ajuns în vizorul agenților după ce a fost prins cu mai multe țevi de cupru pe care a recunoscut că le-a furat de pe șstrand. După o zi a mai fost prins cărând un utilaj.\n\n„Polițiștii locali din cadrul Serviciului Siguranță Publică, aflați în patrulare în cursul zilei de ieri, în jurul orei 10.00, au observat pe Strada I. Văcărescu, între Bdul Regele Carol I și T. Vladimirescu, un bărbat care împingea un cărucior de copil în care avea un obiect învelit în folie de plastic. Bărbatul în vârstă de 36 de ani, din județul Dolj, ducea în cărucior un malaxor electric în stare de funcționare, pe care a declarat că l-ar fi găsit în parcul de pe Bdul Vasile Pârvan, între Podul Michelangelo și Podul Mihai Viteazul. Pentru că acest aspect ridică semne de întrebare și pentru că existau suspiciuni că bunul ar fi sustras, cel în cauză a fost predat pentru continuarea cercetărilor polițiștilor de la Secția 1”, a transmis Poliția Locală.",
  "metadata": {
    "original_file": "expressdebanat.ro_0210.html"
  }
}