{
  "title": "Mira Radovancovici rămâne sub control judiciar! E urmărită penal pentru complicitate la trafic de minori!",
  "content": "Primărița comunei Pojejena din Caraș-Severin e învinuită de DIICOT pentru complicitate la trafic de minori și fals intelectual într-un dosar în care soțul său, Omer Radovancovici, e urmărit penal pentru o pleiadă de infracțiuni la viața sexuală!\n\nTribunalul Caraș-Severin a respins plângerea formulată de inculpata Mira Radovancovici împotriva ordonanţei de instituire a controlului judiciar dispusă de Direcţia de Investigare a Infracţiunilor de Criminalitate Organizată şi Terorism – Biroul Teritorial Caraş-Severin. Primărița de la Pojejena fusese reținută pentru 24 de ore, apoi plasată sub control judiciar, în timp ce soțul său primise mandat de arestare preventivă. Curtea de Apel Timișoara a considerat ulterior că e suficientă măsura preventivă a controlului judiciar pentru cel supranumit Prințul Clisurii.\n\nAcuzațiile aduse Mirei Radovancovici au legătură cu minora de 14 ani racolată de soțul ei dintr-un parc din Belobreșca și dusă în cabana de vânătoare a acestuia, unde a fost exploatată sexual. Concret, primărița ar fi ajutat, cu bună știință, la exploatarea sexuală a minorei prin faptul că, deși cunoștea de la DGASPC Caraș-Severin situația fetei, nu a luat în calitate de primar măsurile ce se impuneau în vederea reintegrării minorei în familie. În plus, a atestat în fals date necorespunzătoare cuprinse în anchetele sociale derulate în Primăria Pojejena.\n\nMira Radovancovici, urmărită penal pentru complicitate la trafic de minori și fals intelectual!",
  "metadata": {
    "original_file": "expressdebanat.ro_0426.html"
  }
}