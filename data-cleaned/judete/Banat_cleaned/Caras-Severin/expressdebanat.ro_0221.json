{
  "title": "Accident în lanț la Timișoara pe un bulevard intens circulat. O femeie a ajuns la spital",
  "content": "Patru autoturisme au fost implicate, vineri după-amiază, într-un accident rutier. Evenimentul s-a petrecut pe bulevardul Michelangelo.\n\nPotrivit polițiștilor, o șoferiță în vârstă de 56 de ani conducea un autoturism pe bulevardul Michelangelo, dinspre strada I.C. Brătianu înspre strada Cluj. La un moment dat ar fi intrat în coliziune cu o mașină care circula regulamentar în fața sa, condusă de o femeie de 41 de ani.\n\nÎn urma impactului, autoturismul condus de femeia de 41 de ani a fost proiectat într-un altul, care, la rândul său, a intrat în cel din fața sa. Femeia de 41 de ani a fost rănită și transportată la spital. Niciun șofer nu a consumat alcool, potrivit rezultatelor furnizate de aparatul etilotest.\n\nPolițiștii au întocmit dosar penal pentru vătămare corporală din culpă.",
  "metadata": {
    "original_file": "expressdebanat.ro_0221.html"
  }
}