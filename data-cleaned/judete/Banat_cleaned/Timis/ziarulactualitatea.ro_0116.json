{
  "title": "Un tânăr a ajuns la spital după ce a intrat cu motocicleta într-o mașină",
  "content": "Un tânăr de 23 de ani a fost rănit și a ajuns la spital după ce a intrat cu motocicleta într-o mașină ce se deplasa pe același sens de mers. Polițiștii au deschis acum un dosar penal.\n\nAccidentul, spun polițiștii, s-a produs în momentul în care un tânăr în vârstă de 23 de ani, care conducea o motocicletă pe DN 6, pe Centura Lugoj, dinspre Timișoara înspre Lugoj, a intrat în coliziune cu un autoturism, care se deplasa pe același sens de mers, condus de către un bărbat în vârstă de 31 de ani.\n\nÎn urma impactului, tânărul în vârstă de 23 de ani a fost rănit. El a fost transportat la spital în vederea acordării de îngrijiri medicale.\n\nÎn cauză, conform procedurii, oamenii legii au deschis un dosar penal sub aspectul săvârșirii infracțiunii de vătămare corporală din culpă.",
  "metadata": {
    "original_file": "ziarulactualitatea.ro_0116.html"
  }
}