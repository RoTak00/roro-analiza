{
  "title": "Un băiat de 15 ani a fost găsit înecat în râul Timiș",
  "content": "Polițiștii și pompierii timișeni au fost alertați joi, 20 iunie, în jurul orei 11:40, cu privire la faptul că un tânăr ar fi intrat în râul Timiș cu intenția de a înota, iar ulterior ar fi fost luat de curenții apei, pe raza municipiului Lugoj.\n\nAu fost alertate toate subunitățile de intervenție ale Inspectoratului pentru Situații de Urgență al județului Timiș, în misiunea de căutare-salvare fiind implicați 19 pompieri cu 8 bărci, precum și echipajul de scafandri. La fața locului a fost prezent și un echipaj SMURD.\n\nTrupul tânărului care s-a înecat, joi dimineața, în râul Timiș, în zona Cotu Mic din Lugoj, a fost găsit după mai multe ore de căutări.\n\n„Din nefericire, tânărul în vârstă de 15 ani, nu a răspuns manevrelor de resuscitare efectuate de către medicul aflat la fața locului, rezultând decesul acestuia”, au anunțat reprezentanții IPJ Timiș.",
  "metadata": {
    "original_file": "ziarulactualitatea.ro_0151.html"
  }
}