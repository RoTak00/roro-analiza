{
  "title": "Rata creșterii chiriilor în UK încetinește - AngliaMea.ro",
  "content": "Ratele pentru chiriile noi au crescut cu 6,6% până în luna aprilie, dar aceasta este cea mai mică creștere anuală din ultimii doi ani și jumătate, potrivit Zoopla.\n\nPortalul imobiliar a precizat că prețul mediu al unei chirii noi a crescut cu £80 pe lună față de anul precedent.\n\nDeși cererea s-a atenuat, în medie, pentru fiecare locuință de închiriat mai sunt încă 15 doritori.\n\nÎnainte de pandemie, media era de șase persoane, a precizat Zoopla.\n\n„Ratele continuă să crească mai repede decât câștigurile medii, deși diferența este mult mai mică decât acum un an”, a declarat Richard Donnell, director executiv la Zoopla.\n\nCreșterea chiriilor se află la cel mai scăzut nivel din octombrie 2021, a precizat el.\n\nPrețul mediu lunar al unei chirii noi în Marea Britanie a fost de £1.226 în aprilie, potrivit acestor date.\n\nZoopla a prezis că sectorul va înregistra probabil o încetinire continuă a creșterii prețurilor chiriilor, până la 5% în 2024.\n\nAcest lucru ar fi rezultatul unei relaxări suplimentare a cererii din partea chiriașilor, și nu al capacității proprietarilor de a oferi mai multe proprietăți în vederea închirierii, a precizat aceasta.\n\nRatele pentru închirierile noi au crescut brusc în ultimii doi ani, din mai multe motive.\n\nPrintre acestea se numără creșterea cererii din partea studenților, dar principalul motiv este lipsa unei oferte care să corespundă cererii. Proprietarii au fost nevoiți să facă față unor costuri în creștere, astfel că unii dintre aceștia au vândut locuințele.\n\nAgenții de închiriere au raportat că cererea mare a dus la publicarea și închirierea proprietăților mult mai repede decât înainte de pandemie.",
  "metadata": {
    "original_file": "Anglia_Mea_0201.html"
  }
}