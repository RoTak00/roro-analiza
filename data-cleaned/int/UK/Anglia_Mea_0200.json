{
  "title": "Joburi dorite în UK: Fetele preferă domeniul fashion iar băieții se orientează spre IT - AngliaMea.ro",
  "content": "Copiii au renunțat la visele de a deveni profesori și manageri, dorind în schimb să devină influenceri și vedete online, potrivit unui nou sondaj.\n\nCercetarea, realizată de BT Group, a comparat ambițiile profesionale ale tinerilor din UK în 2024, în contrast cu cele din 2000.\n\nCreșterea popularității internetului de-a lungul anilor a avut un impact asupra rezultatelor, copiii cu vârste cuprinse între 11 și 15 ani catalogând profesiile legate de social media ca fiind unele dintre cele mai dorite.\n\nÎn altă ordine de idei, datele au constatat cum 20 de ani de educație STEM (știință, tehnologie, inginerie și matematică) au fost mai benefici pentru băieți decât pentru fete.\n\nTinerele femei din 2000 au enumerat profesiile de profesor, medic, avocat, psiholog și asistent medical și moașă ca fiind cele mai dorite meserii.\n\nIar la 24 de ani distanță, selecția a ajuns să includă influencerul și managerul de social media în topul celor mai apreciate joburi.\n\nÎntre timp, tinerii de sex masculin din 2000 doreau să fie manageri de afaceri, profesioniști în domeniul TIC, ingineri, medici și sportivi.\n\nAstăzi, aceștia aspiră, în egală măsură, să fie designeri de jocuri video, ingineri software și manageri IT.\n\nCercetarea efectuată de BT Group a indicat, de asemenea, că anumite stereotipuri ar putea fi accentuate acasă și la școală.\n\nRezultatele au arătat că 2/3 dintre fete au simțit încurajări din partea familiilor și a profesorilor pentru a urma o slujbă în domeniul tehnologiei, în comparație cu mai mult de 3/4 dintre băieți.\n\nÎn același timp, 25% din băieți s-au descris ca fiind „foarte potriviți” pentru o carieră în tehnologie, comparativ cu 13% din fete.",
  "metadata": {
    "original_file": "Anglia_Mea_0200.html"
  }
}