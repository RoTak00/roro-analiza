{
  "title": "Cât costa noua Dacia Duster lansată în Marea Britanie? - AngliaMea.ro",
  "content": "Noua generație Duster intră, rând pe rând, pe marile piețe ale Europei, după ce în luna iunie au început livrările pentru clienții care au comandat mașina încă din aprilie.\n\nRecent a avut loc lansarea modelului SUV al Dacia pe piața din Marea Britanie, special creat cu volan pe partea dreaptă.\n\nPrețul de lansare al noului SUV al fabricii de la Mioveni în Regat, cu echiparea cea mai accesibilă – Essential - este considerabil mai mare comparativ cu cel din Uniunea Europeană - 18.745 de lire sterline, respectiv 22.200 euro.\n\nMotivul: costurile suplimentare și potențialul mai ridicat al pieței britanice, au justificat specialiștii. Si totuși, acest preț face din Duster unul dintre cele mai accesibile SUV-uri de pe piață, apreciat și pentru capacitățile sale off-road.\n\nEchiparea de bază nu are display central, la fel ca pe celelalte piețe, ci dispune doar de sistemul Media Control, care oferă posibilitatea conectării bluetooth a telefonului la mașină și folosirea lui drept sistem multimedia. De asemenea, aerul condițional manual și cele numai 4 boxe audio caracterizează această echipare entry-level, care este motorizată exclusiv cu ECO-G 100, Bi-Fuel (benzină și GPL).\n\nAceeași echipare în România începe de la 18.800 euro, în Germania - 18.950 euro, iar în Franța - 19.690 euro. Asta înseamnă că britanicii vor plăti cu aproximativ 3.000 de euro mai mult. Acest preț se apropie de nivelul estimat pentru versiunea de bază Bigster, dar rămâne sub cel al Renault Duster în Turcia, unde prețul depășește 33.000 de euro.\n\nDe asemenea, versiunea hibridă a lui Duster, disponibilă pe echiparea Expression, va costa în Marea Britanie 24.245 lire (28.700 euro), mai scump decât în Franța (26.600 euro) și România (25.150 euro).\n\nPentru cea mai accesibilă versiune 4x4 a lui Duster, britanicii vor plăti 23.445 lire, adică aproximativ 27.800 euro, cu câteva mii de euro peste prețul pe care îl plătesc românii sau francezii.\n\nVersiunea cu volan pe dreapta va ajunge ulterior și pe alte piețe, inclusiv în Australia, dar cu sigla Renault.\n\nNoile modele Dacia vor fi disponibile pe piața britanică începând cu luna noiembrie. În luna mai erau înregistrate deja peste 12.500 de pre-comenzi.\n\nDe la lansare, Duster a câștigat peste 20 de premii în industria auto din Marea Britanie, inclusiv „Cel mai bun SUV mic”, „Cel mai bun vehicul off-road” și „Cea mai bună mașină la preț avantajos”. Potrivit unui sondaj Driver Powe, proprietarii de Dacia Duster sunt mai mulțumiți de achiziția lor decât proprietarii oricărei alte mașini noi aflate la vânzare în Marea Britanie. Dacia Duster a ocupat primul loc în sondajul de satisfacție a clienților Driver Power 2024, scrie Auto Express.\n\nNu în ultimul rând, a început numărătoarea inversă până la lansarea noului SUV Dacia Bigster. Producătorul a anunțat deja că fratele mai mare al lui Duster își va face debutul oficial la Salonul Auto de la Paris, în data de 14 octombrie 2024.",
  "metadata": {
    "original_file": "Anglia_Mea_0101.html"
  }
}