{
  "title": "Ajutor guvernamental pentru plata taxelor funciare, acordat bătrînilor cu venituri mici | ZigZag Roman-Canadian",
  "content": "Pentru că în unele regiuni din Quebec taxele funciare au crescut exponențial în acest an, Guvernul provincial acordă un sprijin financiar proprietarilor vîrstnici cu venituri mici, dar condițiile de accesibilitate sînt destul de strînse.\n\nPentru a fi admisibil, proprietarul trebuie să aibă peste 65 de ani, să locuiască în casa respectivă de peste 15 ani, iar veniturile sale anuale să nu depășească 50.000 $. În plus, sprijinul financiar se acordă doar în cazul în care creșterea evaluării funciare depășește cu 7,5% media din municipalitate. De exemplu, în regiunea Laurentides din apropiere de Montreal, creșterea medie este de 3%, în timp ce evaluările unor proprietăți au crescut și cu peste 20%. În cazul unei case a cărei evaluare s-a majorat de la 175.000 la 215.600 $ (+23,2%), proprietarul admisibil pentru sprijinul guvernamental primește 200 $ pentru a putea face față creșterii cu 360 $ a taxelor municipale. Guvernul a anunțat menținerea acestor ajutoare și în anii următori.",
  "metadata": {
    "original_file": "Ziarul_ZigZag_0302.html"
  }
}