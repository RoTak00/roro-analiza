{
  "title": "Canada a pierdut 4.300 locuri de munca in decembrie 2014 | ZigZag Roman-Canadian",
  "content": "Pentru cei din departamentul federal de statistică această cifră este extrem de mică, astfel încît la prezentarea datelor pentru luna decembrie concluzia a fost că „virtual, piața muncii a rămas nemodificată”, rata șomajului la nivel federal menținîndu-se la cota de 6,6%. \n\n În cifre reale, în luna decembrie în Canada au fost create aproape 54.000 de locuri de muncă la timp plin, dar numărul pozițiilor pierdute a fost de circa 58.000.\n\nPer total, în anul 2014, economia a adăugat aproape 186.000 de locuri de muncă, marea majoritate fiind create în a doua jumătate a anului, ceea ce a redus simțitor din rata șomajului care la începutul anului trecut era de 7,2%.\n\nPînă la urmă, spun economiștii, 2014 a fost un an decent din punct de vedere economic. Spre exemplu, datele pentru luna decembrie indică faptul că în domeniul resurselor naturale au fost create peste 10.000 de locuri de muncă, în timp ce în sectorul manufacturier s-au pierdut circa 18.000. \n\n VALERIU CIOBANU",
  "metadata": {
    "original_file": "Ziarul_ZigZag_0325.html"
  }
}