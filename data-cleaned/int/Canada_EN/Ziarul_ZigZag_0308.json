{
  "title": "O șansă pentru cei fără medic de familie în Quebec? | ZigZag Roman-Canadian",
  "content": "Medicii de familie din Quebec vor fi obligați să majoreze pînă la 1.512 numărul persoanelor cărora le oferă servicii, în caz contrar salariile le vor fi diminuate. Cel puțin așa prevede o directivă a Ministerului provincial al Sănătății, care urmează a fi transmisă tuturor cabinetelor medicale. \n\n Cota de 1.512 persoane va fi aplicată specialiștilor experimentați, care au între 25-34 de ani de practică medicală, acestia urmînd a fi scutiți de obligația de a mai face de gardă în spitale.\n\nMedicii de familie care au mai puțini ani de practică vor avea mai puțini pacienți pe liste, dar mai multe ore de gardă în centrele spitalicești. \n\n Majorarea numărului persoanelor aflate sub observația unui medic specialist nu înseamnă automat și garantarea salariului. Ministerul Sănătății spune că dorește ca pacienții să poată avea mereu acces la medicul de familie, astfel încît dacă o persoană de pe lista sa va ajunge la Urgență sau la o clinică medicală de cartier pentru o problemă minoră de sănătate, medicul de familie va avea de suportat consecințele. Dar dacă, dimpotrivă, pacientul va ajunge la spital din cauza unui accident sau a unor probleme grave, acest lucru nu va influența dosarul medicului său de familie. \n\n Penalitățile aplicate specialiștilor care nu vor respecta noile directive ministeriale vor fi piperate și ar putea ajunge pînă la 30% din salariu. Astfel, un medic de familie care cîștigă anual pînă la 250.000 $ s-ar putea trezi cu venitul anual diminuat cu 75.000 $.",
  "metadata": {
    "original_file": "Ziarul_ZigZag_0308.html"
  }
}