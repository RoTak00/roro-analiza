{
  "title": "Canada isi reorienteaza catre China politica de exploatare a sisturilor bituminoase | ZigZag Roman-Canadian",
  "content": "Pina de curind lucrurile pareau relativ simple: uriasele zacaminte de petrol continute in sisturile bituminoase din Alberta urmau sa fie exploatate via SUA, aurul negru trebuind sa ajunga la rafinariile din Texas printr-o noua conducta magistrala de 2.700 km. Constructia, realizata de o companie albertana a respectivului oleoduct, urma sa inceapa relativ curind, studiile (inclusiv cele de mediu) fiind finalizate si traseul deja stabilit.\n\nNumai ca… Administratia Obama pare sa isi ajusteze lista de prioritati si sa se indrepte catre piata asiatica din zona Pacificului.\n\nOficial, proiectul de 7 miliarde $ vizind constructia conductei magistrale este aminat de americani cu cel putin un an, pe motiv ca…studiile trebuie revizuite si analizat daca nu este mai indicat sa se modifice traseul pentru a se evita zonele Sandhill si Ogallala, de unde se realizeaza alimentarea cu apa a sistemelor de irigatie pentru intinse terenuri agricole din Nebraska. \n\n„Daca SUA nu mai vor petrolul din Alberta, Canada poate gasi alti clienti, in special din Asia. Asta este o dovada ca trebuie sa ne asiguram ca putem accede pe piata energetica asiatica, este o prioritate pentru Guvernul Canadei, lucru pe care l-am spus si presedintelui Chinei (la recenta intilnire de la Forumului de cooperare economica Asia-Pacific – n.r.). Devine necesar sa dispunem de capacitatea de a vinde in Asia produsele noastre energetice”, a declarat premierul Stephen Harper. Intre timp, Barack Obama a anuntat ca a ajuns in linii mari la un acord cu 11 tari, intre care si Canada, in ceea ce priveste semnarea parteneriatului transpacific (Trans-Pacific Partnership, TPP).\n\nDaca acest proiect se concretizeaza, se va forma cea mai intinsa zona de liber-schimb din lume, eclipsind Uniunea Europeana.",
  "metadata": {
    "original_file": "Ziarul_ZigZag_0432.html"
  }
}