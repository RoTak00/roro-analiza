{
  "title": "Canada accepta folosirea informatiilor obtinute prin tortura | ZigZag Roman-Canadian",
  "content": "„Cand situatiile prezinta un risc important pentru securitatea publica si cand exista o amenintare la viata oamenilor, ma astept, si deci solicit Serviciului canadian de informatii (SCRS), sa trateze ca prioritate protectia vietii si a proprietatii si sa transmita informatiile – atent descrise si calificate – autoritatilor in cauza”, se arata intr-o Nota interna a ministrului Securitatii Publice, Vic Toews.\n\nEl a autorizat SCRS sa utilizeze informatiile obtinute de o agentie straina chiar daca se stie ca s-a folosit tortura, desi legislatia canadiana indica in mod clar ca o informatie furnizata in acest mod nu este credibila si nici admisibila in justitie.\n\nAmintim ca, in 2009, un inalt reprezentant al SCRS declarase in Camera Comunelor ca institutia respectiva nu s-ar fi preocupat de modul in care a fost obtinuta o informatie, daca aceasta ar permite evitarea producerii unui act terorist de genul atentatelor de la 11 septembrie.\n\nIn urma reactiei dure a presei, Guvernul Harper a reactionat precizand ca era clar ca o informatie obtinuta prin tortura nu ar fi fost admisibila. Ulterior insa, nota interna a ministrului Toews arata ca regulile s-au schimbat. De altfel, ministrul Securitatii Publice a subliniat ca, in cazul in care s-ar considera oportun sa se foloseasca o informatie despre care se stie ca a fost obtinuta prin tortura, el trebuie informat imediat.",
  "metadata": {
    "original_file": "Ziarul_ZigZag_0423.html"
  }
}