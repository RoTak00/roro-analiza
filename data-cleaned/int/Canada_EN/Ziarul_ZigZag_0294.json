{
  "title": "Rechemarea maşinilor în service, sub lupa Guvernului Canadei | ZigZag Roman-Canadian",
  "content": "Ministerul federal al Transporturilor va depune în Parlament un proiect de lege prin care să obțină împuterniciri suplimentare în raport cu reprezentanții industriei constructoare de mașini.\n\nDupă intrarea legii în vigoare, autoritățile federale vor putea impune constructorilor de automobile și dealer-ilor să recheme pentru reparații vehiculele suspectate de defecțiuni tehnice, iar reparația mijlocului de transport să se facă pe banii companiei producătoare sau a importatorului oficial. Cei care vor evita să respecte legea vor primi amenzi usturătoare. \n\n Reacția Guvernului de la Ottawa vine ca urmare a anunțului corporației japoneze Takatan referitor la faptul că airbag-urile montate în peste 53 de milioane de mașini vîndute la nivel mondial, din care 1,5 milioane în Canada, au defecte și ar putea pune în pericol pasagerii.",
  "metadata": {
    "original_file": "Ziarul_ZigZag_0294.html"
  }
}