{
  "title": "Contabilii solicită o singură formă de declaraţie a veniturilor | ZigZag Roman-Canadian",
  "content": "Ordinul profesional al contabililor din Quebec (CPA) a solicitat autorităților din Quebec să opereze mai multe schimbări în sistemul de fiscalitate din provincie, printre altele comasînd cele două declarații de venit pe care le completează anual contribuabilii. Organizația, ce reunește peste 37.000 de profesioniști în domeniu, și-a expus opiniile în cadrul recomandărilor pentru adoptarea noului buget.\n\nPreședintele ordinului, Daniel McMahon, a declarat că sistemul fiscal reprezintă o parte importantă în mecanismul funcționării economiei, iar pentru a deveni o pîrghie de dezvoltare acesta trebuie să fie eficace, transparent și accesibil. \n\n Pe lîngă comasarea celor două declarații de venit (federal și provincial), contabilii au propus și unificarea celor două taxe, TPS și TVQ, achitate de locuitorii din Quebec. Reprezentanții ordinului spun că a venit timpul pentru introducerea unei taxe armonizate, TVH, care va simplifica viața contribuabililor și va aduce importante economii. \n\n Exemplu servește provincia Ontario, unde un pas similar a fost realizat acum cîțiva ani, ceea ce a permis companiilor locale să economisească circa 100 de milioane de dolari, fără a genera pierderi financiare bugetului public. \n\n Alte propuneri înaintate de ordin vizează măsuri pentru combaterea evaziunii fiscale, revizuirea structurii veniturilor fiscale ale provinciei și stabilirea unor mecanisme de comunicare mai eficientă cu cetățenii. \n\n Deocamdată, Guvernului liberal din Quebec nu și-a făcut cunoscută opinia față de propunerile primite.",
  "metadata": {
    "original_file": "Ziarul_ZigZag_0315.html"
  }
}