{
  "title": "2015: cresterea profitului cu mai putini angajati? | ZigZag Roman-Canadian",
  "content": "Mediul de afaceri canadian anticipează un an profitabil, cu o creștere dinamică a vînzărilor de mărfuri și servicii, dar puține întreprinderi se gîndesc să-și mărească numărul de angajați, arată rezultatele unui sondaj realizat de agenția de recrutare Hays Canada. Potrivit studiului, 70% dintre oamenii de afaceri chestionați s-au declarat ferm convinși că în următoarele luni afacerile li se vor extinde, însă doar 38% au spus că vor oferi poziții de angajare.\n\nRealizatorii cercetării sociologice menționează că este pentru prima dată cînd optimismul mediului de afaceri canadian înregistrează asemenea cote înalte, însă există și partea cealaltă a monedei, mai puțin luminoasă.\n\nStudiul a relevat că angajații întreprinderilor canadiene devin tot mai stresați și cu moralul tot mai redus, fapt confirmat de mai mulți președinți de companii – ceea ce ar putea însemna o îngreunare în atingerea obiectivelor respectivelor firme. Una dintre sugestiile experților în recrutări este ca mediul de afaceri să investească mai mult în dezvoltarea abilităților profesionale ale angajaților, inclusiv în campanii de planificare a diverselor ținte pentru a ține pasul inclusiv cu obiectivele personale ale fiecărui salariat. \n\n VALERIU CIOBANU",
  "metadata": {
    "original_file": "Ziarul_ZigZag_0331.html"
  }
}