{
  "title": "Cimpurile petrolifere din Alberta, atractie pentru teroristi | ZigZag Roman-Canadian",
  "content": "Poliția din Edmonton susține că tot mai multe persoane suspectate de legături cu organizațiile teroriste ajung să muncească pe cîmpurile petrolifere din Alberta, înainte de a pleca în Orientul Mijlociu pentru a intra în rîndurile luptărorilor din ISIS sau al-Qaeda. În acest sens, anchetatorii arată că au identificat mai mulți indivizi care au lucrat în Fort McMurray, apoi au plecat în Irak și Siria.\n\nTot în Alberta a muncit o perioadă și Michael Zehaf-Bibeau, cel care recent l-a împușcat pe militarul canadian aflat de gardă în apropierea Parlamentului de la Ottawa, apoi a pătruns înarmat în clădire. Investigațiile au stabilit că atacatorul și-a sponsorizat singur planul diabolic cu banii obținuți în perioada cît a lucrat în Alberta, un teritoriu unde se pot cîștiga sume importante într-un timp scurt, spun anchetatorii.\n\nAceasta este explicația pentru faptul că, înainte de a-și pune planurile în aplicare, mulți din viitorii teroriști își caută de lucru la companiile ce operează pe cîmpurile petrolifere din provincie. În plus, în localitatea Fort McMurray s-a dat recent în folosință un aeroport internațional, astfel încît deplasarea peste hotare a devenit mai simplă. \n\n Poliția din Edmonton a recunoscut că numărul dosarelor persoanelor bănuite de radicalism este în creștere, polițiștii făcînd față tot mai greu volumului mare de lucru. \n\n VALERIU CIOBANU",
  "metadata": {
    "original_file": "Ziarul_ZigZag_0323.html"
  }
}