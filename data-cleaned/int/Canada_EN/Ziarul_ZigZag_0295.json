{
  "title": "Scandalul cheltuielilor nejustificate ale senatorilor canadieni | ZigZag Roman-Canadian",
  "content": "Auditorul general al Canadei, Michael Ferguson, lansează acuzații dure la adresa senatorilor, arătînd că mulți dintre ei risipesc banii publici. Raportul său demonstrează lipsa oricărei supravegheri în utilizarea banilor publici în Senatul Canadei și recomandă Guvernului de la Ottawa să instituie un control strict al fondurilor alocate activității Camerei Superioare a Parlamentului. \n\n În urma auditului realizat de echipa condusă de Ferguson s-a descoperit că pentru cheltuieli de peste 990.000 $ senatorii nu au explicații pertinente, banii fiind utilizați în scopuri personale: călătorii pentru participarea la diverse evenimente fără legătrură cu activitatea politică a senatorilor; expedirea unor cărți de felicitare foarte scumpe, deși protocolul recomandă cărțile poștale standard; cheltuieli nejustificate pentru chirie, deși respectivii senatori locuiesc în propriile locuințe; utilizarea taxiului pentru distanțe infime față de Parlament etc. Michael Ferguson susține că a rămas șocat de faptul că cei mai mulți dintre cei chestionați asupra utilizării incorecte a banilor publici s-au declarat ferm convinși că toate cheltuielile făcute nu trebuie și justificate. Scandalul a izbucnit în 2012, cînd cîțiva senatori au fost acuzați că au folosit fonduri publice în scopuri personale, fără a prezenta justificări în fața organului fiscal ce administrează banii instituției.\n\nPînă în prezent, Jandarmeria Regală a dispus începerea urmăririi penale în cazul mai multor senatori acuzați de fraudă, uz de fals, declarații false etc. Unul dintre ei, fostul senator Mike Duffy, a apărut deja în fața justiției.",
  "metadata": {
    "original_file": "Ziarul_ZigZag_0295.html"
  }
}