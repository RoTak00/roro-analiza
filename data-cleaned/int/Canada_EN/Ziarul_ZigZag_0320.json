{
  "title": "Canadienii cred că vor munci şi după pensionare | ZigZag Roman-Canadian",
  "content": "60% din canadieni sînt pesimiști în ceea ce privește așteptările pe care le au referitor la vîrsta de pensionare. Un studiu realizat de compania Sun Life relevă faptul că 6 din 10 persoane intenționează să muncească temporar sau la timp plin și după atingerea vîrstei de 65 de ani. Studiul a fost realizat în perioada 5-22 decembrie 2014, pe un eșantion de 3.000 de angajați canadieni cu vîrsta cuprinsă între 30-65 de ani.\n\nSondajul este efectuat anual cu începere din 2008, iar ultimele date sînt cu atît mai surprinzătoare cu cît de la debutul cercetării sociologice și pe durata ultimilor ani, marea majoritate a persoanelor chestionate susținea că odată cu atingerea vîrstei necesare se vor pensiona, fără a mai continua să muncească.\n\nAcum însă, printre argumentele aduse cel mai des pentru continuarea muncii și după vîrsta de pensionare, s-au invocat: \n\n – Necesitatea cîștigării unor mijloace financiare suficiente pentru acoperirea cheltuielilor minime. \n\n – Lipsa încrederii într-un sistem adecvat de plată a pensiilor din partea Guvernului. \n\n – Dorința de a cîștiga suficient pentru a trăi bine. \n\n Experții de la Sun Life explică această schimbare de atitudine prin noile realități economice din Canada, la care noua generație de muncitori trebuie să se adapteze.",
  "metadata": {
    "original_file": "Ziarul_ZigZag_0320.html"
  }
}