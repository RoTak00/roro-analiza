{
  "title": "Cirque du Soleil a fost vîndut | ZigZag Roman-Canadian",
  "content": "Încă de acum cîteva ediții vă informam despre posibilitatea vinderii Cirque du Soleil și iată că fondatorul acestuia, Guy Laliberté, a acceptat să cedeze pachetul majoritar de acțiuni pe care îl deține la cea mai mare companie de gen din lume. Suma nu a fost dezvăluită, dar presa vehiculează că valoarea tranzacției a fost de 1,5 miliarde $.\n\nPrincipalul acționar al companiei a devenit fondul de investiții TPG Capital din SUA, care ar fi achiziționat 60% din acțiuni. Alte două entități financiare care au investit în această afacere sînt Fosun Capital Group, deținut de conglomeratul chinez Fosun International Ltd, precum și fondul de pensii Caisse de Dépôt et placement du Québec. Iar un număr de acțiuni va rămîne în posesia lui Guy Laliberté.",
  "metadata": {
    "original_file": "Ziarul_ZigZag_0300.html"
  }
}