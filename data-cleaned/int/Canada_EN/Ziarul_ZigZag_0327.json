{
  "title": "Dreptul de a vota pentru canadienii stabiliti peste hotare, atacat in instanta | ZigZag Roman-Canadian",
  "content": "Guvernul federal a făcut recurs la o decizie a unui tribunal din Ontario care a decis, în luna mai 2014, că au dreptul să voteze și cetățenii canadieni care s-au aflat o perioadă neîntreruptă de minim 5 ani în afara granițelor Canadei. Instanța a decis că este neconstituțional amendamentul din actul electoral ce limitează dreptul la vot în alegerile parlamentare pentru canadienii stabiliți peste hotare mai mult de 5 ani.\n\nIn opinia autorităților federale, canadienii care au decis să se stabilească peste hotare nu ar trebui să voteze în cadrul unor alegeri care influențează soarta cetățenilor din Canada. Potrivit datelor statistice prezentate în cadrul audierilor din prima instanță, sînt peste 1,4 milioane de cetățeni canadieni cu rezidența în altă țară de mai mult de 5 ani. O bună parte dintre aceștia continuă să achite impozite la bugetul federal, sumele fiind estimate la 6 miliarde de dolari anual. Pe de altă parte, pînă în luna mai a anului trecut, aceștia au fost lipsiți de un drept fundamental – cel de a vota. \n\n Recursul Guvernului va fi judecat de Curtea de Apel din Ontario, iar o decizie va fi pronunțată în scurt timp, mai ales că anul 2015 este unul electoral, cu alegeri parlamentare federale programate în toamnă. \n\n VALERIU CIOBANU",
  "metadata": {
    "original_file": "Ziarul_ZigZag_0327.html"
  }
}