{
  "title": "Noul sistem federal de poştă electronică, amînat cu aproape un an | ZigZag Roman-Canadian",
  "content": "Corespondența electronică a angajaților structurilor guvernamentale va continua să fie expediată de pe platforme diferite, întrucît încorporarea tuturor sistemelor de poștă electronică într-una singură va mai dura cel puțin un an. Recent, autoritățile federale au decis că pentru o mai bună protecție a datelor expediate de angajații departamentelor federale, evitarea dublării activității personalului, dar și pentru modernizarea serviciilor publice este nevoie de o singură platformă online, cu extensia @canada.ca.\n\nAceasta urmează să găzduiască zeci de mii de adrese e-mail ale funcționarilor publici și prin intermediul ei va putea fi realizat în deplină siguranță un schimb enorm de fișiere. În plus, arată membri ai Guvernului de la Ottawa, un astfel de sistem va duce la economisirea a 50 de milioane de dolari anual. Companiile Bell Canada și CGI Information Systems au fost selectate pentru realizarea acestui proiect și termenul limită pentru ca angajații celor 43 de agenții și ministere federale să-și treacă adresele electronice pe platforma unică a fost stabilit pentru 31 martie 2015. Acum, odată cu apropierea acestei zile, autoritățile au fost informate că datele contractuale nu vor fi respectate, pentru finalizarea proiectului mai fiind nevoie de circa un an. Explicațiile conducerilor celor două companii sînt legate de identificarea unor probleme de securitate, care urmează a fi înlăturate. \n\n Șefii unor departamente federale sînt însă sceptici cu privire la noul sistem integral de corespondență electronică. Spre exemplu, cei de la Revenu Canada susțin că, deocamdată, sistemul nu oferă siguranța că expedierea fișierelor poate fi realizată fără riscul de a fi interceptate de o terță parte.",
  "metadata": {
    "original_file": "Ziarul_ZigZag_0319.html"
  }
}