{
  "title": "Intoxicație cu fum la Gherman. Trei persoane, inclusiv doi minori, au avut de suferit",
  "content": "Trei persoane, inclusiv doi minori, au primit intoxicație cu monoxid de carbon, emanat de la soba de încălzit. Cazul a fost înregistrat în dimineața zilei de 08 octombrie în localitatea Gherman, raionul Ungheni. Apelul la Serviciul 112 a fost recepționat la ora 10:00. Potrivit primelor informații, o tânără în vârstă de 29 de ani, dar și copiii acesteia, un băiat în vârstă de 11 ani și unul de 6 ani s-ar fi intoxicat cu monoxid de carbon emanat de la soba din locuință. La fața locului a intervenit un echipaj al Serviciului de asistență medicală urgentă, care a acordat pacienților îngrijiri de rigoare, iar ulterior persoanele au fost transportate la spital. La moment starea acestora este satisfăcătoare.\n\nToate circumstanțele producerii incidentului urmează a fi stabilite de specialiști. În acest context, Inspectoratul General pentru Situații de Urgență vine cu recomandări pentru cetățeni în vederea prevenirii incendiilor și a riscului de intoxicație cu monoxid de carbon în urma exploatării sobelor din locuințe și a surselor de încălzit.\n\nPompierii îndeamnă oamenii să verifice minuțios sobele înainte de utilizare, să le curețe pentru a fi în perfectă stare de funcționare. Totodată, specialiștii recomandă persoanelor să nu obtureze canalele de ventilare și să aerisească periodic încăperile unde are loc arderea. De asemenea, cetățenii sunt rugați să nu aprindă focul în sobe utilizând benzină, motorină sau alte substanțe inflamabile. Pentru evitarea situațiilor excepționale salvatorii avertizează oamenii să nu suprasolicite sobele de încălzit, să nu amplaseze haine, mobilier și alte bunuri în apropierea acestora, iar pe timp de noapte să stingă focul din sobe.",
  "metadata": {
    "original_file": "Expresul_Ungheni_0281.html"
  }
}