{
  "title": "Examenele de absolvire a ciclului gimnazial se vor desfășura în format centralizat",
  "content": "Examenele de absolvire a ciclului gimnazial se vor desfășura în format centralizat, iar campania „Fii onest”, inițiată anul trecut în 8 raioane, se va extinde la nivel național. În ziua examenelor, vor fi observatori voluntari în toate instituțiile de învățământ din țară, iar lucrările de examen vor fi verificate centralizat și nu la nivelul direcțiilor raionale, cum a fost până acum, transmite IPN.\n\nPotrivit ministrului educației și cercetării, Dan Perciun, elevii vor avea trei șanse, în loc de două, pentru a susține examenul de absolvire.\n\nTotodată, 6000 de elevi vor beneficia de ore suplimentare gratuite de pregătire pentru examenul de matematică. În același context, urmează a fi lansată campania „Ajută un coleg”, în care elevii de liceu vor fi încurajați să-și sprijine colegii din gimnaziu în pregătirea pentru examenul de matematică.\n\nMinistrul a adăugat că în acest an, pentru prima dată, vor fi examene centralizate și evaluări externe pentru câteva discipline de profil la colegii: contabilitate, turism, merceologie și administrarea afacerilor. Aproximativ 12 mii de elevi din 20 de instituții de învățământ profesional vor participa la acest exercițiu.\n\nMinistrul a adăugat că în acest an va fi desfășurată o campanie națională pentru combaterea plăților informale și va continua implementarea sistemului guvernamental de plăți, ca alternativă legală pentru implicarea transparentă a părinților în finanțarea școlilor și grădinițelor. Primele 130 de școli sunt deja parte din acest sistem, iar în 2025 va fi extinsă utilizarea acestuia în mai multe instituții.\n\nPotrivit lui Dan Perciune, în acest an va apărea prima versiune a noului curriculum, care va fi implementat în 2027. La sfârșit de an vor fi prezentate drafturile de curriculum pentru discuții publice.",
  "metadata": {
    "original_file": "Unghiul_0417.html"
  }
}