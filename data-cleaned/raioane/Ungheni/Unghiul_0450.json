{
  "title": "În școlile cu o singură clasă liceală va fi aplicat profilul general de studiu",
  "content": "Elevii din instituțiile de învățământ care au o singură clasă liceală nu vor mai alege între profilul umanist și cel real. Va fi un profil general de studiu, care a fost recent introdus în Codul Educației, transmite IPN.\n\nMinisterul Educației și Cercetării precizează că măsura este necesară pentru a avea o distribuție mai echilibrată a orelor între obiectele de profil, în așa fel încât, la absolvire, elevii să poată merge la facultăți cu diferite specialități. Această inițiativă vine în contextul în care aproximativ o treime dintre liceele din țară au o singură clasă de liceu.\n\n„Este esențial să răspundem nevoilor societății și economiei, care cer ingineri, biologi, chimiști și fizicieni. Prin urmare, propunem acest profil general pentru școlile cu o singură clasă, astfel încât să asigurăm o distribuție mai echilibrată a orelor între disciplinele umanistice și cele reale. Scopul este de a oferi elevilor o gamă mai largă de oportunități la absolvirea liceului, pregătindu-i adecvat pentru programe precum IT sau inginerie la Universitatea Tehnică și alte instituții de învățământ superior”, a adăugat ministrul Dan Perciun.\n\nPână la modificări, Codul Educației prevedea că învățământul liceal se organizează cu filieră teoretică, cu profilurile umanist și real. În cazul filierei vocaționale, profilurile sunt: arte, de sport, teologic și militar.",
  "metadata": {
    "original_file": "Unghiul_0450.html"
  }
}