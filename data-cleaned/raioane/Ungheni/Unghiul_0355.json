{
  "title": "Cehia oferă Moldovei „Ajutor la contor”. Contribuția este de 10 milioane de coroane",
  "content": "Cehia acordă Republicii Moldova 10 milioane de coroane, echivalentul a aproape 8 milioane de lei, pentru suplinirea Fondului de Reducere a Vulnerabilității Energetice. Decizia a fost comunicată de ambasadorul Cehiei la Chișinău, Jaromír Plíšek, la întrevederea cu ministrul muncii și protecției sociale, Alexei Buzu, transmite IPN.\n\n„Sprijinul constant al Guvernului Cehiei este un exemplu clar de solidaritate și de cooperare între țările noastre, în special în această perioadă dificilă. Această contribuție financiară va ajuta la reducerea impactului creșterii prețurilor la energie asupra gospodăriilor vulnerabile din Republica Moldova”, a declarat Alexei Buzu, citat într-un comunicat de presă.\n\nPotrivit MMPS, de la lansarea Programului guvernamental „Ajutor la contor”, în anul 2022, prin care s-au acordat compensații la energie gospodăriilor casnice, Guvernul Republicii Cehe a oferit o contribuție financiară care urcă peste 16 milioane de lei.",
  "metadata": {
    "original_file": "Unghiul_0355.html"
  }
}