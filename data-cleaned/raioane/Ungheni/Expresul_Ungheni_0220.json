{
  "title": "Au fost desemnate inițiativele câștigătoare, din raionul Ungheni, în cadrul Programului de Granturi, ediția 2023",
  "content": "Au fost desemnate inițiativele câștigătoare în cadrul Programului raional de Granturi, ediția 2023, pentru grupurile de iniţiativă și structurile de tineret din raionul Ungheni.\n\nÎn acest context, au fost declarate învingătoare 7 proiecte: GIL „Speranța”, comuna Pîrlița; Consiliul Local de Tineret „Viitorul”, Cornești; GIL „Pasiune pentru performanță”, comuna Pîrlița; Consiliul Local a Tinerilor de Cetireni; GIL „Speranța”, Florițoaia Nouă; GIL „Eco Voluntarii”, satul Bumbăta și Consiliul Elevilor Cornești.\n\nPotrivit reprezentaților Consiliului raional Ungheni, scopul acestui concurs constă în încurajarea şi creşterea participării tinerilor la dezvoltarea socială şi economică a comunităţilor în care locuiesc, prin oferirea de suport financiar pentru realizarea iniţiativelor şi proiectelor acestora.\n\nPrincipalele criterii pentru selectarea proiectelor câștigătoare au fost: relevanţa proiectului/inițiativei conform priorităţilor stabilite în politica națională de tineret; interdependenţa dintre scop, obiective, activităţi, rezultate şi indicatori; definirea clară a obiectivelor specifice, măsurabile, abordabile, realiste şi încadrabile în timp – SMART; definirea clară a participanţilor/beneficiarilor; estimarea realistă, în concordanţă cu activităţile planificate; capacitatea de a atrage resurse, altele decât cele oferite de autoritatea finanțatoare; calitatea mecanismului de monitorizare şi evaluare a rezultatelor; consistenţa acţiunilor de promovare; durabilitatea proiectului; capacitatea de realizare și experiența organizației.\n\nSuma disponibilă pentru implementarea Programului raional de Granturi pentru acest an a constituit 30 mii lei.",
  "metadata": {
    "original_file": "Expresul_Ungheni_0220.html"
  }
}