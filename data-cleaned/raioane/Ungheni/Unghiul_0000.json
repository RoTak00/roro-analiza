{
  "title": "Compensația pentru transport va fi stabilită din oficiu",
  "content": "Procedura de stabilire și achitare a compensației pentru serviciile de transport se va efectua fără deplasarea și prezența fizică a solicitanților, precum și fără necesitatea prezentării documentelor justificative. Ministerul Muncii și Protecției Sociale propune ca procedura de stabilire și achitare a compensației respective să presupună mecanisme automatizate, transmite IPN.\n\nDe compensație pentru serviciile de transport beneficiază circa 120 de mii de persoane cu dizabilități. Mărimea compensației pentru persoanele cu dizabilități accentuate, pentru un trimestru, constituie 240 de lei, pentru persoanele cu dizabilități severe și copiii cu dizabilități în vârstă de până la 18 ani – constituie 480 de lei, care include și compensația pentru persoanele care le însoțesc pe acestea.\n\nSuplimentar la mărimile compensației menționate, persoanele cu dizabilități locomotorii (inclusiv copiii cu dizabilități locomotorii în vârstă de până la 18 ani) beneficiază trimestrial, de un supliment în mărime de 270 de lei.\n\nPlata prestației respective, actualmente se efectuează de către prestatorul de servicii de plată conform listelor perfectate de structurile teritoriale de asistență socială, în baza documentelor prezentate de către solicitantul prestației.",
  "metadata": {
    "original_file": "Unghiul_0000.html"
  }
}