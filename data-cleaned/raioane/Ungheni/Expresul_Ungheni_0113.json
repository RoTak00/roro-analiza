{
  "title": "După 10 ani de exploatare, terenul de fotbal de la Stadionul Municipal din Ungheni va fi renovat",
  "content": "După 10 ani de exploatare, terenul de fotbal de la Stadionul Municipal din Ungheni va fi renovat. În ziua de 17 iunie, au început lucrările de demontare a vechiului înveliș, după care va fi reconstruită baza cu un sistem eficient de drenaj. Costurile pentru lucrările respective vor fi suportate de Primăria municipiului Ungheni.\n\nÎnvelișul sintetic nou va fi oferit gratuit de către Federația Moldovenească de Fotbal. Reamintim că în această primăvară, pe data de 3 aprilie, s-a aflat într-o vizită de lucru la Ungheni o delegație a Federației Moldovenești de Fotbal (FMF), în frunte cu președintele Leonid Oleincenco. Atunci s-a convenit renovarea terenului, iar FMF s-a angajat să ofere un nou înveliș sintetic.\n\nPotrivit estimărilor, lucrările privind renovarea terenului de fotbal de la Stadionul Municipal urmează să fie finalizate în două luni. Actualul teren de fotbal cu înveliș sintetic a fost dat în exploatare la 25 noiembrie 2014. Sute de meciuri de fotbal au avut loc în această perioadă, sute de antrenamente ale echipelor deb fotbal din Ungheni. Vechiul înveliș sintetic va fi utilizat pentru terenul de fotbal de la Școala Sportivă.",
  "metadata": {
    "original_file": "Expresul_Ungheni_0113.html"
  }
}