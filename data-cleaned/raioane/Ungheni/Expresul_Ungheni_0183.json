{
  "title": "Infrastructura rutieră din raionul Ungheni va fi modernizată",
  "content": "Infrastructura rutieră și punctele de frontieră, inclusiv din raionul Ungheni, vor fi modernizate. Guvernul a aprobat astăzi inițierea negocierilor asupra proiectului Acordului de împrumut dintre Republica Moldova și Banca Internațională pentru Reconstrucție și Dezvoltare (BIRD) și Acordului de Finanțare dintre Republica Moldova și Asociația Internațională pentru Dezvoltare (AID) în vederea realizării Proiectului „Conectivitate rurală în Moldova”, transmite moldpres.md.\n\nResursele financiare sunt destinate finanțării lucrărilor de modernizare a drumurilor regionale prioritare selectate: Coridorul 5, R13 – Ivanovca-Izvoare-Varnița-Ocolina-M2 cu o lungime de 35 km; Coridorul 8.1 și Coridorul 8.2 – Cornești- Boghenii Noi – Năpădeni-M5(G88) cu o lungime de 33 km; Coridorul 24 – R34-Ciobălaccia-Tărtaul-R56-Baimaclia-Enichioi-R37 9cu o lungime de 43 km).\n\nLa fel, o parte din bani vor fi folosiți pentru investiții în siguranța rutieră, modernizarea și construcția punctelor de frontieră Giurgiulești, Leușeni, Ungheni, reparația drumurilor de acces către punctele de frontieră.\n\nAcordul de împrumut dintre țara noastră și BIRD are drept scop contractarea unui împrumut în valoare totală de 100 milioane de dolari, iar Acordul de Finanțare dintre Republica Moldova și AID vizează contractarea unui împrumut în valoare de 5,98 milioane de dolari pentru implementarea Proiectului „Conectivitate rurală în Moldova”.\n\nMinisterul Infrastructurii și Dezvoltării Regionale a precizat că Acordul prevede și o cofinanțare a Proiectului „Conectivitate rurală în Moldova” din partea Guvernului Republicii Moldova, estimată la 64,02 milioane de dolari, care se propune a fi acoperită din mijloacele Fondului rutier, proporțional pe toată durata de implementare a acestuia, estimativ 12,8 milioane de dolari pe an.",
  "metadata": {
    "original_file": "Expresul_Ungheni_0183.html"
  }
}