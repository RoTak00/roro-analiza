{
  "title": "Un microbuz cu colete din Italia a fost reținut în vama Sculeni pentru transport ilegal de bagaje",
  "content": "Funcționarii postului vamal Sculeni, în colaborare cu polițiștii de frontieră, au identificat un lot semnificativ de mărfuri nedeclarate. Este vorba de un microbuz de model Mercedes-Benz Sprinter, condus de un tânăr din Republica Moldova în vârstă de 26 de ani, care transporta pasageri și bagaje neînsoțite din Italia. Acesta s-a prezentat la vama Sculeni, pe sensul de intrare în țară.\n\nLa întrebările funcționarilor vamali, atât șoferul, cât și pasagerii au declarat că transportă doar bunuri personale. Cu toate acestea, în cadrul unui control fizic detaliat al vehiculului și al bagajelor, au fost depistate bunuri nedeclarate, inclusiv: o icoană, presupus a fi din argint și datând din secolul XVIII, produse alimentare (cafea, salam, cașcaval) în cantități comerciale și electrocasnice.\n\nValoarea lotului de mărfuri este estimată preliminar la câteva sute de mii de lei. Specialiștii urmează să stabilească cu exactitate valoarea și autenticitatea bunurilor ridicate.\n\nȘoferul riscă sancțiuni pentru nedeclararea mărfurilor, iar bunurile ridicate sunt pasibile de confiscare, conform legislației în vigoare.",
  "metadata": {
    "original_file": "Expresul_Ungheni_0031.html"
  }
}