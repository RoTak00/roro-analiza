{
  "title": "După 20 de ani, izvorul Bacchus, din apropierea satului Romanovca, a fost reabilitat",
  "content": "Izvorul Bacchus din apropierea satului Romanovca, de pe traseul național Ungheni-Chișinău, a fost readus la viață. În sfârșit, după 20 de ani, izvorul a fost curățat și redeschis pentru public. Zona a fost curățită de buruiene și copacii care creșteau nestingherit, au fost instalate mese și bănci pentru cei care doresc să facă un popas, iar pe timp de noapte zona este iluminată.\n\nTotodată în preajma ivorului a fost amenajată și o parcare auto, iar punctul de atracție principal al acestui izvor este sculptura zeului roman Bacchus, realizată de ungheneanul Ion Zderciuc în cadrul celei de-a doua ediții a Taberei Internaționale de Sculptură.\n\nIar fântâna cu apă potabilă a fost curațită și trecătorii pot să-și potolească setea. „Fântâna este acoperită pentru a menține apa curată, iar pentru ca drumeții să poată bea apa rece și gustoasă mai ușor a fost instalată o pompă mecanică”, a menționat Dionisie Ternovschi, președintele raionului Ungheni, care a monitorizat direct execuția lucrărilor.\n\nAmintim că la începuturi , la izvor, a fost instalată o sculptură a zeului apelor, Neptun. Probabil, acesta fusese asociat cu izvorul din preajmă. Totuși, localnicii l-au numit Bachus, care era zeul vinului și al viței-de-vie, căci dealurile din jur erau acoperite cu vii. În timp, a dispărut sculptura. Izvorul s-a înnămolit, stuful a acapart tot mai mult teren, podețul construit acolo a putrezit.\n\nUltima dată, izvorul de la Romanovca a fost readus la viață de SA „Covoare-Ungheni” în anul 2004. Atunci a fost nevoie de o sumă considerabilă – circa 100 mii de lei – pentru a curăța izvorul, pentru a amenaja teritoriul, pentru e repara ceea ce a fost distrus de timp și de oameni.",
  "metadata": {
    "original_file": "Expresul_Ungheni_0116.html"
  }
}