{
  "title": "Un moldovean a fost reținut în vama Sculeni pentru transport ilegal de mărfuri",
  "content": "Un bărbat cu cetățenie română și Republica Moldova care intenționa să transporte în Lituania cinci butelii cu agent refrigerant R 134A, deşi nu deţinea autorizaţie de transport pentru astfel de materiale, este cercetat de către polițiștii români de frontieră din cadrul Punctului de Trecere a Frontierei Sculeni.\n\nPe 1 decembrie în jurul orei 06.00, în Punctul de Trecere a Frontierei Sculeni – ITPF Iaşi, pe sensul de intrare în România, s-a prezentat la controlul de frontieră la volanul unui autovehicul înmatriculat în Lituania, un bărbat cu cetățenie română și Republica Moldova, în vârstă de 34 de ani.\n\n„În baza analizei de risc, polițiștii de frontieră au solicitat lucrătorilor vamali efectuarea unui control amănunțit asupra mijlocului de transport, în urma căruia echipa comună de control a descoperit cinci butelii cu agent refrigerant R134A, cu greutate netă de 13.6 kg fiecare, pe care bărbatul intenționa să le transporte în Lituania la un service auto. În urma verificărilor specifice efectuate s-a concluzionat că bărbatul nu deţine autorizaţie de transport pentru astfel de materiale”, scriu reprezentanții ITPF Iași.\n\nBunurile descoperite, în valoare de aproximativ 7.000 de lei românești, au fost ridicate în vederea continuării cercetărilor.\n\nÎn cauză se efectuează cercetări sub pentru săvârșirea infracțiunilor de transport și tranzit de substanțe și preparate periculoase și contrabandă calificată, la finalizare urmând a fi dispuse măsurile legale care se impun.",
  "metadata": {
    "original_file": "Expresul_Ungheni_0024.html"
  }
}