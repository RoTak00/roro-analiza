{
  "title": "Ţigarete de contrabandă ascunse printre borcane depistate la vama Sculeni",
  "content": "Un șofer din Republica Moldova a fost prins la intrare în România cu 18.880 de ţigări de contrabandă. Bărbatul le-a ascuns printre borcane goale, în lăzile exterioare ale semiremorcii, sub plăci de carton. Cazul a avut loc pe 11 septembrie, la vama Sculeni.\n\nPotrivit funcționarilor vamali români, poliţiştii de frontieră din cadrul Punctului de Trecere a Frontierei Sculeni împreună cu lucrători vamali au descoperit la controlul de frontieră ţigarete în valoare totală de aproximativ 10.000 de RON, pe care un cetăţean din Republica Moldova a intenţionat să le introducă ilegal în România ascunse printre borcane.\n\n„În ziua de 11 septembrie, în jurul orei 20.20, în Punctul de Trecere a Frontierei Sculeni – I.T.P.F. Iaşi, s-a prezentat pentru efectuarea formalităţilor de control, pentru a intra în ţară, un bărbat din Republica Moldova, în vârstă de 49 de ani, conducând un ansamblu auto înmatriculat în Republica Moldova, încărcat cu borcane goale din sticlă.\n\nCu privire la cele constatate persoana a declarat faptul că bunurile descoperite îi aparțin și le-a achiziționat din Republica Moldova cu scopul de a le comercializa pe raza municipiului Cluj.\n\nConform prevederilor legale, a fost luată măsura reţinerii ţigărilor în valoare totală de aproximativ 10.000 de RON şi a fost întocmită lucrare penală sub aspectul săvârșirii infracțiunii de contrabandă”, se arată în comunicatul emis de reprezentanții ITPF Iași",
  "metadata": {
    "original_file": "Expresul_Ungheni_0316.html"
  }
}