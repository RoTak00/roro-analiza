{
  "title": "Centrul de Excelență în Securitatea Frontierei din Ungheni trece în subordinea Academiei „Ștefan cel Mare” a MAI",
  "content": "Centrul de Excelență în Securitatea Frontierei trece din subordinea Inspectoratului General al Poliției de Frontieră în cea a Academiei „Ștefan cel Mare” a Ministerului Afacerilor Interne. Acest lucru este prevăzut într-un proiect de lege votat în a doua lectură de 55 de deputați.\n\nInițiativa legislativă aparține Guvernului și a fost elaborată cu scopul de a îmbunătăți procesul educațional și formarea profesională în cadrul Ministerului Afacerilor Interne. Potrivit autorilor, Academia „Ștefan cel Mare” are capacitatea necesară pentru a crește nivelul de competitivitate și atragerea proiectelor de dezvoltare și științifice, pentru a crea oportunități de pregătire fizică, profesională și tactică, precum și pentru a antrena în procesul didactic persoane cu înaltă experiență profesională din sistemul afacerilor interne.\n\nDe asemenea, documentul conține unele îmbunătățiri ale cadrului normativ ce vizează competența Poliției de Frontieră în consolidarea securității portuare și a securității la bordul navelor.\n\nModificările legislative vor intra în vigoare la data publicării în Monitorul Oficial, iar Guvernul, în termen de șase luni, va modifica sau va aproba actele normative necesare pentru executarea prevederilor legii.",
  "metadata": {
    "original_file": "Expresul_Ungheni_0086.html"
  }
}