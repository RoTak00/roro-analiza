{
  "title": "Telefoanele mobile vor fi interzise la lecții, din decembrie",
  "content": "Utilizarea telefoanelor mobile în timpul lecțiilor la școală va fi interzisă începând cu luna decembrie. Legea care conține această prevedere va fi votată la mijlocul lunii următoare. Anunțul a fost făcut de ministrul educației și cercetării, Dan Perciun, într-o transmisiune în direct pe Facebook, informează IPN.\n\nMinistrul a precizat că pe 20 noiembrie vor fi aprobate, în ședința de Guvern, modificările la Codul Educației, ceea ce înseamnă că aceste modificări vor ajunge în Parlament pe 21-22 noiembrie. „Sperăm să le votăm atunci în prima lectură, iar în primele săptămâni ale lunii decembrie să avem pusă în legea deja această prevedere”, a spus oficialul.\n\nDan Perciun a comunicat că, în paralel, colegii de la minister au pregătit instrucțiunea care va trebui aprobată după modificarea legii.\n\nLa sfârșit de august, ministrul educației și cercetării a subliniat că, de principiu, elevii vor avea posibilitate să vină cu dispozitivele la școală, dar în timpul orelor vor trebui să le lase în locuri special amenajate.",
  "metadata": {
    "original_file": "Unghiul_0480.html"
  }
}