{
  "title": "Primăriile municipiilor Ungheni și Iași au încheiat un nou parteneriat",
  "content": "Primăria Ungheni (Republica Moldova) și Primăria Iași (România) au încheiat un parteneriat în vederea realizării proiectului „Măsuri educaționale și strategii comune de reziliență educațională pentru generațiile Alfa și Z”.\n\nUn acord în acest sens a fost semnat la Iași de primarul de Ungheni, Vitalie Vrabie, și primarul de Iași Mihai Chirică.\n\nBugetul total al proiectului este de peste 555 de mii de euro, precizează Primăria Ungheni.\n\nÎn cadrul proiectului, Primăria Ungheni își propune să doteze cu instrumentar şi aparatură medicală cabinetele medicale din cele șapte grădinițe din localitate. Primăria Iași, la rândul său, vrea să doteze cu cele necesare șase cabinete medicale școlare.\n\nLa evenimentul de semnare a acordului respectiv, și primarul de Ungheni, Vitalie Vrabie, și primarul de Iași, Mihai Chirica, au reiterat dorința de a realiza împreună cât mai multe proiecte, în mod special în ceea ce ține de cultură și educație.\n\nProiectul a fost depus pentru finanțare în cadrul Programului Interreg NEXT România – Republica Moldova 2021-2027. În câteva luni se va cunoaște dacă a fost acceptată finanțarea acestuia.",
  "metadata": {
    "original_file": "Expresul_Ungheni_0206.html"
  }
}