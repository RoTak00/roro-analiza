{
  "title": "Copiii din Ungheni au învățat regulile de circulație pe două roți",
  "content": "Săptămâna trecută în orășelul copiilor din municipiul Ungheni s-au desfășurat lecții de ciclism. La lecții au participat elevii claselor primare din Școala Primară „Spiridon Vangheli” și elevii din cadrul Liceului Teoretic „Aleksandr Pușkin”.\n\nPotrivit organizatorilor, copii au fost îndrumați de specialiști și experți în siguranța rutieră. În timpul lecțiilor de ciclism aceștia au primit materiale informative și instructive despre principalele reguli de circulaţie pentru biciclişti, au testat echipamentul de protecție și au fost informați despre cele mai importante semne de circulație și reguli de comportament în trafic. De asemenea, elevii au participat la teste, au exersat mersul cu bicicleta în diverse situații practice și au demonstrat cunoștințele și abilitățile obținute.\n\nMenționăm că, lecțiile de ciclism fac parte din Campania de sensibilizare și informare și au avut drept scop dezvoltarea abilităților elevilor privind mersul pe bicicletă, comportamentul ciclistului în trafic și cultivarea cunoștințelor despre cele mai importante reguli de circulație pentru cicliști.\n\nAceste lecții au fost organizate în cadrul proiectului „Dezvoltarea transfrontalieră a transportului prietenos mediului” 1HARD/3.1/11, finanțat de Uniunea Europeană în cadrul Programului Operațional Comun România – Republica Moldova 2014-2020, implementat de Primăria municipiului Ungheni în parteneriat cu Primăria municipiului Dorohoi, România și Centrul Regional de Dezvoltare Durabilă.",
  "metadata": {
    "original_file": "Expresul_Ungheni_0377.html"
  }
}