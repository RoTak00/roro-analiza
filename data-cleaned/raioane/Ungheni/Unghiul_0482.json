{
  "title": "Ministerul Educației lansează programul de formare „Pedagogie umană practică”",
  "content": "Ministerul Educației și Cercetării , în colaborare cu Universitatea Pedagogică de Stat „Ion Creangă”, lansează programul „Pedagogie umană practică”, dedicat cadrelor didactice din instituțiile de învățământ general. Instruirea se va desfășura în perioada 28 octombrie – 1 noiembrie.\n\nDin bugetul ministerului s-au alocat 200 de mii de lei pentru serviciile de formare a cadrelor didactice. Programul vizează pregătirea teoretică și aplicarea practică a conceptelor pedagogice în diverse contexte educaționale, cu scopul de a contribui la dezvoltarea unor cadre didactice competente și empatice.\n\nProgramul este preconizat pentru 25 de instituții de învățământ general, preponderent pentru instituțiile din Chișinău și raioanele Strășeni, Ialoveni, Criuleni și Anenii Noi. „Având în vedere că este un program relativ nou, pentru început Ministerul Educației și Cercetării și-a propus pilotarea acestuia în câteva raioane. Menționăm că proiectul ulterior va fi extins la nivel național”, a precizat pentru IPN Sergiu Coceaș, consultant principal în Direcția management în învățământul general a Ministerului Educației și Cercetării.\n\nInstruirile se vor face pentru grupuri de aproximativ 100 de persoane, câte un director adjunct și 3 cadre didactice din fiecare instituție, iar termenul limită pentru înscrierea la program este data de 20 octombrie.",
  "metadata": {
    "original_file": "Unghiul_0482.html"
  }
}