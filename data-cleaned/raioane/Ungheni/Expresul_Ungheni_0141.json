{
  "title": "O nouă ediţie a Sărbătorii Fagului va avea loc sâmbăta aceasta la Rădenii Vechi",
  "content": "Sâmbătă, pe 25 mai, la Rezervația Naturală „Plaiul Fagului” din satul Rădenii Vechi va avea loc Sărbătoarea Fagului și cea de-a III ediție a Târgului de produse ecologice. Startul va fi dat la ora 11.00, iar intrarea va fi liberă.\n\nPotrivit organizatorilor, agenda Sărbătorii Fagului din acest an include Târgul de produse ecologice, naturale și tradiționale, ediția a III-a; închiderea taberei Cioplitorilor în lemn; expoziție de bucate tradiționale; spectacol folcloric; excursii ghidate prin Rezervație; activități în aer liber pentru copii și adulți, masterclass-uri etc. Pe tot parcursul zilei vor răsuna melodii alese din partea formațiilor folclorice, grupul de chitariști „Unfolk”, Crista și Ion Razza. Ziua va culmina cu un recital de muzică prezentat de artistul Vali Boghean.\n\nPentru prima dată, Sărbătoarea Fagului a fost organizată în anul 2013. Rezervația „Plaiul Fagului” a fost creată prin Hotărâre de Guvern, la 12 martie 1992, ca urmare a reorganizării gospodăriei silvo-cinegetice „Pădurea Rădeni”. În prezent, Rezervația este îngrijită de peste o sută de angajați și face parte din mai multe proiecte naționale și internaționale, susținute de partenerii externi. De asemenea, Rezervația Naturală „Plaiul Fagului”, membră a Clusterului Turistic Regional Ținutul de Vest, este inclusă în competiția de notorietate în domeniul turistic, „Destinația Anului 2024” .",
  "metadata": {
    "original_file": "Expresul_Ungheni_0141.html"
  }
}