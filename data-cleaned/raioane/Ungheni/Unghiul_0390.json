{
  "title": "Peste 27 de miliarde de lei au fost încasați la bugetul de stat în 9 luni de Serviciul Vamal",
  "content": "Serviciul Vamal a încasat la bugetul de stat, în nouă luni ale anului curent, 27,84 miliarde de lei, ceea ce constituie 74% din sarcina bugetară anuală, transmite IPN.\n\nPonderea cea mai mare în structura plăților o are TVA – 66,4% sau peste 18,4 miliarde de lei. Din accize la import s-au încasat peste 7,5 miliarde de lei sau 27% din plățile percepute la bugetul de stat, iar din taxa vamală – 1,7 miliarde de lei, ceea ce reprezintă 6,3%.\n\nProdusele petroliere importate au alcătuit 39% din totalul accizelor percepute (2,9 miliarde de lei), iar produsele de tutun – 36,1% (2,7 miliarde de lei). Mijloacele de transport importate au adus în bugetul de stat 9,1% din totalul accizelor percepute (1,4 miliarde de lei).\n\nDin accizele la berea importată s-au acumulat 85,03 milioane de lei (1,1% din totalul accizelor percepute). Iar importul de rachiu, lichior, divin și alte băuturi a adus în buget 135 de milioane de lei (1,8% din totalul accizelor percepute).",
  "metadata": {
    "original_file": "Unghiul_0390.html"
  }
}