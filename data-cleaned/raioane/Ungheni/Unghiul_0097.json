{
  "title": "Cardul a devenit mijlocul de bază al cheltuielilor pentru moldoveni, Veaceslav Ioniță",
  "content": "Majoritatea moldovenilor au transformat cardul bancar într-un mijloc de bază al cheltuielilor, constată economistul Veaceslav Ioniță. Acesta a remarcat, în cadrul emisiunii sale de autor, că aproape o treime din toate cheltuielile populației sunt făcute utilizând cardul, transmite IPN.\n\nÎn prezent, 70% din veniturile moldovenilor sunt direcționate pe carduri. În trimestrul trei al anului curent, 5,1 miliarde de lei au fost retrași de pe carduri, iar cu 15,3 miliarde de lei au fost efectuate plăți.\n\nPotrivit economistului, până în anul 2015, în Republica Moldova cardurile bancare erau utilizate nesemnificativ, iar după ce a apărut obligativitatea transferării salariilor pe carduri, tranzacțiile cu cardul au devenit extrem de solicitate.\n\nÎn 2000 rulajul anual a fost de 2 milioane de lei, ca până în 2024 să ajungă la aproape 190 de miliarde de lei. În următorii ani, creșterea numărului deținătorilor de carduri va fi mai lentă, deoarece majoritatea veniturile moldovenilor deja se direcționează pe carduri. Retragerea în numerar practic nu crește, iar achitarea cu cardul este în creștere.\n\nÎn prezent, 6 din 10 moldoveni dețin un cont bancar. Potrivit Băncii Mondiale, aceste date clasează Republica Moldova sub media europeană de peste 80%.",
  "metadata": {
    "original_file": "Unghiul_0097.html"
  }
}