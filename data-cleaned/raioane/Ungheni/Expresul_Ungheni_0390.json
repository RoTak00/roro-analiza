{
  "title": "Numărul farmaciilor din orașul Ungheni depășește de 3 ori normativele stabilite, în timp ce prin sate ”bate vântul”",
  "content": "Curtea de Conturi a constatat că, în municipiul Ungheni, în acest moment, sunt 23 de farmacii ceea ce depățește de aproximativ 3 ori normativele stabilite de lege. Conform informației, orașul Ungheni are o populație de 32.379 de oameni iar potrivit legii ar fi trebuit să existe doar 8 farmacii.\n\nAstfel, Curtea de Conturi, menționează că, normativele demografice prevăd că în municipii, orașe, centre raionale și în alte localități cu statut de oraș o farmacie se înființează la un număr de la 3000 până la 4000 de locuitori.\n\nDe asemenea, auditorii au stabilit că, deși în orașe numărul farmaciilor înființate depășește normativele prevăzute, situația din satele din aria de cuprindere a acestora denotă lipsa acestora.\n\nPotrivit sursei, se remarcă faptul că ”pentru populația de 18.149 de locuitori din 11 sate care fac parte din raionul Ungheni, care numără până la 2000 persoane fiecare, nu a fost înființată nicio instituție farmaceutică”. Iar aceasta duce la limitarea accesului populației la medicamente.\n\nÎn același timp astfel de situații sunt înregistrate și la Chișinău, Bălți, Râșcani, Sângerei, Ștefan Vodă și Căușeni.\n\nFarmaciile (filialele) nou fondate vor fi amplasate la o distanță de cel puțin 250 de metri (cale accesibilă) de la farmacia (filiala) existentă și la o distanță de cel puțin 500 de metri (cale accesibilă) de la farmacia existentă cu funcție de preparare a mendicamentelor extemporale.\n\nPentru înființarea farmaciei se stabilesc normative demografice . Numărul de locuitori este dovedit prin adeverința eliberată de autoritatea administrației publice locale. În municipii, orașe, centre raionale și alte localități cu statut de oraș o farmacie se înființează la un număr de la 3000 până la 4000 de lociutori.",
  "metadata": {
    "original_file": "Expresul_Ungheni_0390.html"
  }
}