{
  "title": "Traseul de cale ferată Vălcineț – Ocnița – Bălți – Ungheni va fi modernizat",
  "content": "Banca Europeană pentru Reconstrucție și Dezvoltare (BERD) va oferi suport financiar pentru modernizarea infrastructurii de cale ferată din Republica Moldova. Membrii Comisiei economie, buget și finanțe au aprobat, în ședința de astăzi, raportul pentru proiectul de lege care prevede ratificarea unui acord de împrumut în acest sens, scrie tvrmoldova.md\n\nBERD va oferi Republicii Moldova un împrumut în valoare de 23 de milioane de euro, acordat în două tranșe. De asemenea, țara noastră va beneficia și de un grant de 20 de milioane de euro, oferit de Comisia Europeană. Banii vor fi folosiți pentru efectuarea lucrărilor de reparație a coridorului feroviar Vălcineț – Ocnița – Bălți – Ungheni – Chișinău – Căinari.\n\nPotrivit autorităților, renovarea respectivului coridor feroviar va avea drept rezultat atragerea volumelor de mărfuri și majorarea numărului de pasageri. Asta pentru că, după realizarea lucrărilor de reparație, se va majora viteza de circulație a trenurilor, vor fi eliminate anumite restricții și va fi redus timpul de rotație a trenurilor.\n\nÎmprumutul va fi acordat pe un termen de 15 ani. Ratificarea Acordului de Împrumut dintre Republica Moldova și Banca Europeană pentru Reconstrucție și Dezvoltare „RLF – Răspuns de urgență – Căile Ferate din Moldova”, semnat la Chișinău la 27 iunie 2023, va fi propusă spre examinare în plenul Parlamentului.",
  "metadata": {
    "original_file": "Expresul_Ungheni_0289.html"
  }
}