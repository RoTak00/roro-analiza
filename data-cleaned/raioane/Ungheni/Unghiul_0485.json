{
  "title": "Profesorii nu vor mai trebui să-și reconfirme gradul didactic superior o dată la 5 ani",
  "content": "Profesorii cu grad didactic superior nu vor mai fi nevoiți să-l reconfirme o dată la cinci ani, cum se întâmplă în prezent. Printr-un ordin emis de Ministerul Educației și Cercetării, gradul didactic superior va fi conferit pe întreaga durată a carierei, transmite IPN.\n\n„Ne dorim să reducem din birocrație. Considerăm că, odată ce persoana a atins acest nivel de competență, odată ce a acumulat anii de experiență necesari, a trecut instruirile necesare, putem oferi această încredere pe toată durata carierei persoanei respective”, a precizat ministrul educației, Dan Perciun.\n\nTotodată, pentru a simplifica obținerea gradului superior, pentru profesorii din școală a fost exclusă obligativitatea de a publica articole științifice. „Anterior, publicarea acestor articole nu neapărat întotdeauna era conformă. De asta am considerat că nu avem nimic de pierdut de pe urma excluderii acestei cerințe”, a mai spus Dan Perciun.\n\nDocumentul urmează să fie publicat în Monitorul Oficial.",
  "metadata": {
    "original_file": "Unghiul_0485.html"
  }
}