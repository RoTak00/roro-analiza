{
  "title": "Noi oportunități de educație financiară pentru tinerii din Ungheni",
  "content": "În municipiul Ungheni va fi deschis, în acest an, un hub al antreprenoriatului – IDEA HUB. Este vorba de un spațiu prietenos pentru tinerii interesați de educația financiară, de orientarea în carieră, participarea civică etc., în cadrul Proiectului „Huburi antreprenoriale pentru pace”, implementat de UNICEF Moldova și UK Aid, în parteneriat cu Centrul de Instruiri și Resurse „Pro Bono”.\n\nHub-ul va fi amenajat și dotat cu echipamentul necesar, cu mobilier, cu tot de ce e nevoie pentru ca tinerii să se simtă bine aici. \n\n Deja au început activitățile de informare despre serviciile și programele ce urmează să fie implementate de hub. La Ungheni, reprezentanți ai Centrului „Pro Bono” au discutat cu elevi din liceele „Mihai Eminescu”, „Vasile Alecsandri”, „Gheorghe Asachi” despre antreprenoriat, orientare în carieră și importanța acestora în rândul tinerilor. A fost lansată și pagina de Facebook IDEA HUB Ungheni, unde cei interesați vor găsi toate informațiile despre acest hub.\n\nDe notat că, pe lângă Ungheni, hab-uri ale antreprenoriatului vor fi deschise la Varnița, Căușeni și Chișinău.",
  "metadata": {
    "original_file": "Expresul_Ungheni_0386.html"
  }
}