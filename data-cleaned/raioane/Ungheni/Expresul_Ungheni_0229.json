{
  "title": "Cel mai mult a nins în raioanele Ungheni și Călărași",
  "content": "Cel mai mult a nins în zona de centru a Republicii Moldova. Stațiile meteo de la Cornești, Ungheni și Bravicea, Călărași au înregistrat cele mai mari valori ale stratului de zăpadă.\n\nSpre exemplu, la Cornești grosimea stratului de zăpadă era de 25 de cm, în timp ce la Bravicea, grosimea maximă indică 23 cm.\n\nÎn intemperiile zilei de ieri, o locuitoare a satului Năpădeni, raionul Ungheni, a născut un bebeluș chiar în ambulanța care nu a reușit să o ducă la timp la maternitate din cauza vremii nefavorabile. Acum, mama și bebelușul se află în siguranță.\n\nPotrivit, Lilianei Pușcașu, purtătoare de cuvânt al Inspectoratului General pentru Situații de Urgență, acesta este un caz fericit, întrucât atât mama cât și bebelușul sunt în siguranță. „Respectiv, au ajuns la instituția medicală fără probleme, însă din cauza condițiilor meteo nefavorabile, nașterea a avut loc chiar în ambulanță. La moment aceștia sunt internați în spitalul din raionul Ungheni”, a menționat ea.\n\nTotodată, pe traseul din satul Bumbăta, raionul Ungheni, polițiștii au intervenit într-un alt caz în care o mașină a derapat de pe traseu. În urma ajutorului acordat, familia care avea și un copil minor în mașină și-a continuat deplasarea.\n\nÎn decursul zilei de ieri, atât autoritățile din raionul Călărași cât și cele din raionul Ungheni au fost la datorie și au ajutat la deszăpezirea drumurilor.\n\nMenționăm că astăzi, 9 ianuarie, instituțiile școlare din raioanele Ungheni și Călărași și-au sistat activitatea.\n\nLucrările de curățire și presurare a materialului antiderapant continuă pe toate traseele naționale, regionale și locale, cu accent sporit în zona de centru a țării unde a căzut cea mai mare zăpadă. Cu toate acestea, până în prezent, nu există drumuri blocate.",
  "metadata": {
    "original_file": "Expresul_Ungheni_0229.html"
  }
}