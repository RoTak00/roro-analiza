{
  "title": "În premieră, usturoiul moldovenesc a ajuns pe piața europeană",
  "content": "În premieră, usturoiul moldovenesc a ajuns pe piața europeană. În acest an, producătorii din Moldova au exportat în UE 10 tone de usturoi. Deși cantitatea exportată nu e mare, este un semnal pozitiv și un început, menționează vicepremierul Dumitru Alaiba, ministru al dezvoltării economice și digitalizării, citat de IPN.\n\n„La produsele care au acces liber în Uniunea Europeană – mere, struguri, prune, cireșe, etc. – am văzut creșteri an de an. Dar usturoiul stătea pe zero. S-a pornit. În 2024 au mers primele exporturi de usturoi în UE. Antreprenorii noștri au făcut afaceri de 764 de mii de lei”, a precizat Dumitru Alaiba.\n\n„Și ne vom bucura de fiecare succes al unui nou produs exportat, pentru că în spatele acestuia se află un antreprenor concret care a valorificat oportunitățile oferite de deschiderea spre UE. Vorbim despre afaceri care se dezvoltă, locuri de muncă menținute sau create, și stabilitate pentru familiile care depind de aceste venituri”, a mai menționat ministrul.",
  "metadata": {
    "original_file": "Unghiul_0356.html"
  }
}