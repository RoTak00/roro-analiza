{
  "title": "Fostul șef al postului fluvial Ungheni a fost reținut de CNA",
  "content": "Fostul șef al postului fluvial Ungheni, complice al bărbatului din Cahul care ar fi promis să soluționeze un dosar penal în schimbul a 32 de mii de euro, a fost reținut pentru 72 de ore de angajații Centrului Național Anticorupție (CNA).\n\nLa domiciliul să au avut loc acțiuni de urmărire penală. Perchezițiile s-au desfășurat în această dimineață la Giurgiulești, la locul de trai al suspectului.\n\nÎn prezent CNA și procurorii municipiului Chișinău cercetează faptele celor doi suspecți într-un dosar de trafic de influență. Potrivit CNA, persoanele menționate ar fi susținut că au influență asupra unor persoane publice din cadrul instituțiilor de drept în gestiunea cărora se afla un dosar pornit pe faptul comiterii infracțiunii de trafic de influență, instigare și complicitate la săvârșirea falsului informatic și confecționarea, deținerea sau folosirea documentelor oficiale false și că le poate determina să aplice învinuitei o pedeapsă non-privativă de libertate sub formă de amendă.\n\nPentru intermediere, dar și pentru așa-zisa mituire a oamenilor legii, bănuiții ar fi pretins și primit 32 de mii de euro.\n\nCei doi i-ar fi promis unei persoane învinuite de trafic de influență, complicitate la săvârșirea falsului informatic, dar și confecționarea, deținerea sau folosirea documentelor oficiale false, că o vor scăpa de pușcărie.",
  "metadata": {
    "original_file": "Expresul_Ungheni_0027.html"
  }
}