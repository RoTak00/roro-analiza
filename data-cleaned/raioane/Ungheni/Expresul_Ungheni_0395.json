{
  "title": "Au vrut să treacă granița ilegal pe podul feroviar din Ungheni, dar n-a fost să fie",
  "content": "Poliţiştii de frontieră din cadrul Sectorului Poliţiei de Frontieră Iaşi, în cooperare cu structurile de frontieră din Republica Moldova, au identificat şi reţinut, pe direcţia localităţii de frontieră Ungheni, trei persoane de sex masculin, care intenţionau să intre ilegal în România, traversând râul Prut pe podul feroviar din localitatea de frontieră Ungheni, cu scopul de a ajunge în Germania, informează Inspecoratul Teritorial al Poliției de Frontieră Iași.\n\nÎn data de 10 februarie a.c., în jurul orei 01.55, poliţiştii de frontieră din cadrul Sectorului Poliţiei de Frontieră Iaşi – I.T.P.F. Iaşi, acţionând în baza schimbului de informaţii cu structurile de frontieră din Republica Moldova, au organizat o acţiune specifică, pe timpul căreia au identificat şi reţinuți trei cetăţeni străini, care intenţionau să intre ilegal în România, traversând râul Prut pe podul feroviar din localitatea de frontieră Ungheni.\n\nÎn urma verificărilor efectuate, în cooperare cu polițiștii de frontieră au stabilit că persoanele în cauză sunt trei bărbați, din Siria si Pakistan, având vârste cuprinse între 18 şi 31 de ani, care intenţionau să ajungă la muncă în Germania.\n\nÎn cauză, polițiștii de frontieră efectuează cercetări sub aspectul săvârșirii infracțiunii de trecere frauduloasă a frontierei de stat, cetățenii străini au fost preluați de autorităţile de frontieră din Republica Moldova, în vederea continuării cercetărilor, conform legislaţiei pe linie de combatere a migraţiei ilegale.\n\nAutorităţile de frontieră din cele două state vor colabora și în viitor şi vor lua toate măsurile necesare pentru a păstra un climat de ordine şi siguranţă la frontiera comună.",
  "metadata": {
    "original_file": "Expresul_Ungheni_0395.html"
  }
}