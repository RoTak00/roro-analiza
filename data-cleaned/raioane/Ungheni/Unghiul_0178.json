{
  "title": "S-a deschis expoziția „Fabricat în Moldova”. Număr record de companii participante",
  "content": "La Chișinău s-a deschis expoziția națională „Fabricat în Moldova”. Ceremonia de inaugurare a avut loc la Moldexpo, cu un program festiv în prezența premierului Dorin Recean, care a remarcat un număr record de companii participante la ediția din acest an, transmite IPN.\n\nPeste 350 de întreprinderi participă la cea de-a 22-a ediție a expoziției „Fabricat în Moldova”, dintre care 50 sunt înregistrate pentru prima dată.\n\n„Această expoziție este o ocazie de a vedea cât de buni sunt producătorii noștri, pentru că ei sunt campioni regionali și campioni europeni la produse calitative”, a menționat prim-ministrul.\n\nȘeful executivului a încurajat antreprenorii să deprindă cultura colaborării, în special, când este vorba de potențialul enorm de export al produselor autohtone în Uniunea Europeană. „Guvernul va susține avansarea rapidă spre integrarea europeană, ca să avem, pe de o parte – piețele deschise, pe de altă parte – finanțările necesare pentru dezvoltarea întreprinderilor mici și mijlocii”, a subliniat Dorin Recean.\n\nExtinderea programelor guvernamentale de suport pentru mediul de afaceri este unul dintre obiectivele autorităților pentru anul 2025, a menționat deputatul Radu Marian, în cadrul ceremoniei de deschidere.\n\nExpoziția este deschisă pentru vizitatori până pe 2 februarie, între orele 10:00 și 18:00. Spațiul expozițional este împărțit în trei zone. În pavilionul central sunt expuse produse agroalimentare și expoziții colective din diferite raioane. În pavilionul doi, întreprinderile din sectorul industrial își prezintă produsele. Iar în zona exterioară, vizitatorii pot cumpăra produse apicole, vinuri de casă, mezeluri, fructe proaspete și articole artizanale.",
  "metadata": {
    "original_file": "Unghiul_0178.html"
  }
}