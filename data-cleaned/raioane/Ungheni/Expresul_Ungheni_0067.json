{
  "title": "Lifturile din Ungheni au fost verificate. Ce au depistat inspectorii",
  "content": "Grupul de intervenție, creat la indicația primarului Vitalie Vrabie, pentru a verifica securitatea sistemelor ascensoarelor din Ungheni, a examinat, până pe 13 septembrie, 78 din cele 100 de lifturi.\n\nPotrivit reprezentaților Primăriei municipiului Ungheni, concluzia nu este dintre cea mai îmbucurătoare. Doar 45 au fost repornite, restul având diverse defecte, care urmează să fie lichidate în zilele următoare.\n\nGrupul de intervenție, din care fac parte specialiști în domeniu, sub îndrumarea experților de la Chișinău, continuă verificările.\n\nTotodată, primarul a dispus crearea unui sector de gestionare a ascensoarelor în cadrul Întreprinderii Municipale „Servicii Comunale Ungheni”, care a fost reactivată prin decizia Consiliului Municipal Ungheni și 7 iunie 2024, după o pauză de inactivitate de ani buni.\n\nÎn scurt timp, va fi anunțată și licitația pentru modernizarea a 2 ascensoare din Ungheni cu suportului Programului „EU4Ungheni:Regiuni-cheie”. Reamintim că prețul pentru modernizarea unui singur ascensor poate depăși suma de 500 mii de lei.\n\nÎn acest context, sunt îndemnați toți cei care folosesc ascensoarele să respecte regulile de utilizare pentru a evita orice incident sau accident.\n\nMenționăm că copilul de doi ani de la Ungheni, care a căzut de la etajul șase în tunelul ascensorului, încă este în comă. Purtătorul de cuvânt al Institutului Mamei și Copilului, Maxim Cazacu, a precizat că deocamdată starea pacientului rămâne fără schimbări esențiale.",
  "metadata": {
    "original_file": "Expresul_Ungheni_0067.html"
  }
}