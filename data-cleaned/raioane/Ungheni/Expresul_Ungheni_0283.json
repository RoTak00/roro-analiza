{
  "title": "Și-a aflat pedeapsa. Un tânăr din raionul Ungheni a fost condamnat la închisoare pe viață pentru omor",
  "content": "Un tânăr din raionul Ungheni a fost condamnat la închisoare pe viață, după ce a ucis cu deosebită cruzime o femeie. Sentința a fost pronunțată astăzi, 3 noiembrie, de magistrații Judecătoriei Ungheni, transmite deschide.md.\n\nPotrivit materialelor cauzei, totul s-a produs acum trei luni, la data de 8 august, când individul în vârstă de 29 de ani se afla la domiciliul unei cunoscute într-un sat din Ungheni, cu care a servit băuturi alcoolice.\n\nLa un moment dat, acesta s-a apropiat de victimă care se afla în stare de ebrietate avansată și i-a aplicat multiple lovituri în regiunea capului. Ulterior, acesta a luat un cuțit de bucătărie, după care i-a aplicat 50 de lovituri peste diferite regiuni ale corpului, în urma cărora femeia a decedat.\n\nDupă săvârșirea infracțiunii, tânărul a părăsit locul crimei, însă a fost reținut peste câteva ore de polițiști. Fiind audiat, acesta și-a recunoscut vina, solicitând aplicarea unei pedepse mai blânde.\n\nTotuși, pentru omor săvârșit cu bună ştiinţă, cu deosebită cruzime, profitând de starea de neputinţă a victimei, acesta a fost condamnat la detențiune pe viață. Sentinţa este cu drept de atac la Curtea de Apel Chișinău în termen de 15 zile.",
  "metadata": {
    "original_file": "Expresul_Ungheni_0283.html"
  }
}