{
  "title": "Tinerii din raionul Ungheni se pot înscrie la un curs gratuit de „Termoizolare a clădirilor”",
  "content": "Louitorii raionului Ungheni se pot înscrie la un curs gratuit de „Termoizolare a clădirilor”. Acesta va fi organizat la Chișinău în perioada 2-13 decembrie, scrie moldpres.md.\n\nDirectorul Agenției Naționale pentru Ocuparea Forței de Muncă (ANOFM), Raisa Dogaru, a subliniat că în baza de date a instituției sunt disponibile peste 1 200 de locuri vacante în domeniul construcțiilor.\n\n„Îndemnăm toți doritori să aplice la acest curs pentru a deprinde cunoștințele necesare în domeniu. Este foarte important să ajutăm persoanele să-și găsească un loc de muncă, iar acest lucru va fi realizat mult mai simplu dacă beneficiarii vor deține cunoștințe de formare în domeniu. ANOFM, prin intermediul subdiviziunilor teritoriale, realizează un șir de măsuri pentru a facilita angajarea cetățenilor în câmpul muncii, iar acest curs va crește perspectiva de încadrare în câmpul muncii”, a spus Raisa Dogaru.\n\nLa curs se pot înscrie persoanele cu vârstele cuprinse între 18 și 34 de ani, care locuiesc în unul dintre următoarele raioane: Bălți, Edineț, Soroca, Orhei, Chișinău sau Ungheni. Înscrierile pot fi făcute pe adresa: https://t.ly/aJfA6. Termenul limită este 27 noiembrie.\n\nCursul este organizat în cadrul proiectului „Promovarea angajării tinerilor în Moldova”, finanțat de Ministerul Federal al Cooperării Economice și Dezvoltării din Germania (BMZ) și implementat de GIZ, în parteneriat cu Agenția Națională pentru Ocuparea Forței de Muncă. Inițiativa își propune să ofere tinerilor din Moldova oportunități de dezvoltare profesională și integrare pe piața muncii.",
  "metadata": {
    "original_file": "Expresul_Ungheni_0035.html"
  }
}