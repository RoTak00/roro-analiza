{
  "title": "Aplicația Langly, un nou instrument pentru predarea limbii engleze în școlile din Republica Moldova",
  "content": "Dan Perciun: Această aplicație va fi mai tare decât „Duo Lingo”\n\nMinisterul Educației și Cercetării, în parteneriat cu Langly Oxford English și Proiectul Tehnologiile Viitorului, a lansat un proiect pilot ce vizează utilizarea platformei educaționale Langly în predarea limbii engleze. Aproximativ 5000 de elevi din clasele a V-a și a VI-a, coordonați de 200 de profesori, vor beneficia de această inițiativă inovatoare începând cu semestrul al doilea al anului școlar 2024-2025.\n\nInițiativa face parte din strategia Ministerului Educației de modernizare a învățământului, oferind elevilor șansa de a dezvolta abilități cheie pentru viitor și de a accesa mai ușor oportunități educaționale și profesionale.\n\n„Cunoașterea limbii engleze este esențială pentru conectarea tinerilor din Republica Moldova la oportunitățile globale. Acest proiect va moderniza procesul educațional, contribuind la dezvoltarea competențelor necesare pentru viitor”, a declarat ministrul Educației, Dan Perciun, la semnarea Memorandumului de Înțelegere dintre parteneri.\n\nProfesorii vor beneficia de instruiri și mentorat pentru integrarea noilor tehnologii în procesul educațional. „Inovația în educație nu mai este o alternativă, ci o necesitate. Acest proiect demonstrează angajamentul nostru de a sprijini profesorii și elevii în utilizarea soluțiilor digitale de ultimă generație”, a subliniat Doina Nistor, directoarea Proiectului Tehnologiile Viitorului.\n\nPlatforma Langly, certificată Oxford și bazată pe inteligență artificială, oferă conținut personalizat, monitorizarea progresului elevilor și metode interactive de învățare. Proiectul este implementat de Centrul Național de Inovații Digitale în Educație „Clasa Viitorului”, cu sprijin financiar din partea USAID, Suediei și Marii Britanii.",
  "metadata": {
    "original_file": "Unghiul_0448.html"
  }
}