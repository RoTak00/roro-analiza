{
  "title": "Municipiul Ungheni are cel mai performant centru de monitorizare video din țară",
  "content": "Municipiul Ungheni are, la momentul de față, cel mai performant centru de monitorizare video din Republica Moldova, ceea ce permite asigurarea mult mai eficientă a securității cetățenilor și, implicit, transformarea Ungheniului într-un oraș sigur pentru trai și activitate, scriu reprezentanții Pimăriei municipiului Ungheni.\n\nGrație Programului „EU4 Moldova: Regiuni-cheie”, implementat de PNUD și UNICEF Moldova, pe teritoriul municipiului au fost instalate 52 de camere de supraveghere video, a fost amenajat centrul de monitorizare video, care e asigurat cu tot echipamentul necesar de ultimă generație, au fost instruiți operatorii. Investiția Uniunii Europene a fost de peste 103 mii de euro. La acest sistem au fost conectate și camerele de supraveghere video instalate anterior – peste 30 la număr.\n\nPe 28 noiembrie, centrul respectiv a fost inaugurat oficial, în prezența reprezentantului Delegației Uniunii Europene în Republica Moldova, Jan Demidovits-Mekelainen, a managerului Programului „EU4Moldova: Regiuni Cheie”, Alexandru Pelivan, a primarului municipiului Ungheni, Vitalie Vrabie.\n\nCu toții ai menționat importanța acestui centru, care va aduce doar beneficii pentru asigurarea și menținerea ordinii publice. Ruslan Grecu, comisar adjunct al Inspectoratului de Poliție Ungheni, a mulțumit pentru investiția făcută, subliniind că, datorită noilor tehnologii, va crește rata de descoperire, dar și de prevenire a infracționalității, iar polița va putea reacționa mult mai rapid și mai prompt la semnalele parvenite.",
  "metadata": {
    "original_file": "Expresul_Ungheni_0025.html"
  }
}