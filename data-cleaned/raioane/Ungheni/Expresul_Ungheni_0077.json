{
  "title": "Primăria satului Rădenii Vechi va înregistra peste 180 de hectare de pădure în fondul forestier",
  "content": "Primăria satului Rădenii Vechi, din raionul Ungheni, a dat curs apelului Ministerului Mediului și este în proces de înregistrare a peste 180 de hectare de pădure în fondul forestier.\n\nTerenurile înregistrate vor rămâne în proprietatea administrației publice locale, dar, odată înregistrate, vor fi protejate, îngrijite și administrate conform prevederilor Codului Silvic. „Prin înregistrarea în fondul forestier, vom preveni situațiile în care persoanele cu diferite interese ar putea intra în posesia acestor păduri, care la momentul actual nu sunt înregistrate sau figurează ca terenuri degradate, neproductive sau agricole”, a estimat Sergiu Lazarencu, ministrul Mediului.\n\n„Ne dorim foarte mult să le înregistrăm în fondul forestier al primăriei pentru protejare. Cu această ocazie vor fi prevenite tăierile ilicit și vom avea parte de păduri sănătoase, consider că dacă nu vom interveni există pericolul ca pădurea să piară”, a spus Valeriu Țîcu, primarul satului Rădenii Vechi.\n\nOficialul a încurajat primarii din țară să dea curs apelului de a înregistra terenurile împădurite în fondul forestier. „Prin acest demers vom asigura conservarea mediului, o administrare corectă a spațiilor forestiere, dar și planificarea durabilă a utilizării terenurilor”, a rezumat Lazarencu.\n\nRepublica Moldova are cea mai mică rată de împădurire din Europa (media europeană reprezintă 29%, iar media în țările UE – 37,7%). Suprafețele forestiere ocupă doar 11% din teritoriul țării noastre.",
  "metadata": {
    "original_file": "Expresul_Ungheni_0077.html"
  }
}