{
  "title": "Republica Moldova intră în stare de urgență",
  "content": "Republica Moldova intră de astăzi în stare de urgență pentru o perioadă de 60 de zile. Măsura a fost solicitată de Guvern și aprobată de Parlament în legătură cu situația din sectorul energetic. Autoritățile au argumentat instituirea stării de urgență prin necesitatea de a avea pârghii pentru a „gestiona eficient riscurile iminente legate de sistarea furnizării de gaze naturale către regiunea transnistreană de către Rusia și Gazprom”, transmite IPN.\n\nPremierul Dorin Recean a precizat că ar putea fi necesare derogări de la Legea cu privire la frontiera de stat și Legea cu privire la ieșirea și intrarea în Republica Moldova pentru instituirea coridoarelor verzi pentru angajații misiunilor internaționale, echipamentelor, utilajelor utilizate pentru ajutoarele umanitare.\n\nAr putea fi necesare derogări și de la Legea cu privire la emisiile industriale pentru a permite unele emisii suplimentare la importul și utilizarea de cărbune.\n\nNu sunt excluse derogări de la Legea cu privire la serviciile de plată și moneda electronică, prin impunerea obligației pozitive de colectare și efectuare a plăților pentru cetățenii și companiile din stânga Nistrului care nu au înregistrările corespunzătoare pe dreapta Nistrului la autoritățile constituționale.\n\nÎn proiectul cu privire la instituirea stării de urgență sunt prevăzute eventuale derogări de la Legea cu privire la bugetul de stat pentru cazurile alocărilor de mijloace și ajutoare din exterior.",
  "metadata": {
    "original_file": "Unghiul_0098.html"
  }
}