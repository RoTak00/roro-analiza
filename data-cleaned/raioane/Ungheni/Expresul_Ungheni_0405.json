{
  "title": "Ungheniul va îmbrăca straie de sărbătoare. Ce au pregătit autoritățile",
  "content": "Primăria municipiului Ungheni pregătește un amplu program pentru sărbătorile de iarnă care se apropie.\n\nDupă o pauză de doi ani, pomul de Crăciun va reveni în centrul municipiului Ungheni, pe Piața Independenței. În acest an, din considerente de economie a energiei electrice, bradul va fi instalat mai târziu, luminițele fiind aprinse în ajunul Crăciunului pe stil nou. Data exactă a evenimentului va fi anunțată mai târziu. Totodată, în preajma pomului de Crăciun vor apărea trei figurine luminoase cu înălțimea de 2,5 metri fiecare, unde doritorii vor putea să se fotografieze.\n\nDin 25 până la 30 decembrie, copiii vor fi așteptați în Piața Independenței de către Moș Crăciun, căruia îi vor putea recita și cânta sau, pur și simplu, să discute cu el.\n\nLa intrarea în Pacul „Micul Cluj” va fi instalat un clopot imens, cu înălțimea de 4 metri, care va înfrumuseța și va crea o atmosferă de sărbătoare și aici.\n\nVor reveni la locurile lor tradiționale, în sectoarele din Ungheni, și pomii de Crăciun, cu dimenisiuni mai mici.\n\nLa Palatul de Cultură vor avea loc diverse spectacole, prilejuite de sărbătorile de Crăciun și Anul Nou. Urmăriți pagina de facebook a Primăriei municipiului Ungheni, unde vor fi plasate afișele și anunțurile despre evenimentele ce urmează să aibă loc.\n\nAtât unghenenii, cât și vizitatorii municipiului Ungheni, se vor bucura de atmosfera sărbătorilor de iarnă până în data de 14 ianuarie, când este marcat anul nou (Sf. Vasile) pe stil vechi.",
  "metadata": {
    "original_file": "Expresul_Ungheni_0405.html"
  }
}