{
  "title": "Atelier în premieră la Ungheni",
  "content": "Un atelier special, dedicat părinților, a avut loc recent la Ungheni, aducând în prim-plan soluții pentru a ajuta copiii de vârstă școlară mică (clasele I-IV) să depășească dificultățile de învățare. Evenimentul a reunit logopezi din raionul Ungheni, cadre didactice de sprijin, precum și învățători de la Liceul Teoretic „Al. Pușkin”.\n\nTatiana Procopi, logopedă și moderatoarea atelierului, a explicat că scopul principal al întâlnirii a fost să ofere părinților instrumente necesare pentru a sprijini dezvoltarea limbajului la copii. „Am oferit fișe de lucru și recomandări specifice pentru depășirea tulburărilor de limbaj, citire și scriere, precum dislexia, disgrafia, discalculia și disortografia. Este important ca părinții să înțeleagă că aceste dificultăți nu sunt boli incurabile, ci provocări care pot fi gestionate cu răbdare și ghidare adecvată”, ne-a declarat Tatiana Procopi. \n\n La eveniment a participat și Natalia Cucu, specialistă principală serviciul teritorial de asistență psiho-pedagogică din cadrul Serviciului de Asistență Psiho-pedagogică, care a subliniat importanța rolul dezvoltării limbajului încă de la o vârstă timpurie, punând accent pe terapia logopedică, dar și a colaborării între părinți și învățători. „Părinții joacă un rol crucial în procesul educativ al copiilor lor. Prin acest atelier, ne-am dorit să oferim sprijin și orientare pentru a aborda dificultățile de a învăța într-un mod pozitiv și constructiv. Aceste tulburări nu trebuie privite ca o etichetă, ci ca o oportunitate de creștere și de a avea nevoie”, a menționat specialista. De asemenea, Natalia Cucu a felicitat logopezii cu ocazia Zilei Internaționale a Logopezilor, marcată pe 14 noiembrie, recunoscând contribuția lor esențială în sprijinirea copiilor cu dificultăți de vorbire și limbaj. \n\n Atelierul a pus accentul pe importanța sprijinului parental în dezvoltarea competențelor lingvistice și academice ale copiilor, oferind strategii și soluții practice pentru a depăși obstacolele întâmpinate în procesul de învățare. Participanții au apreciat recomandările primite și au plecat cu o mai bună înțelegere a modului în care pot susține dezvoltarea armonioasă a copiilor lor.",
  "metadata": {
    "original_file": "Unghiul_0455.html"
  }
}