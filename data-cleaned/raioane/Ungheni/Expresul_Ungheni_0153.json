{
  "title": "Un cetățean străin a încercat să treacă prin vama Sculeni cu trei acte falsificate",
  "content": "Un cetățean al Ucrainei a încercat să treacă prin vama Sculeni cu trei acte falsificate. Cazul este documentat de către politiștii de frontieră din cadrul Direcției regionale Vest\n\nPotrivit informațiilor, pe data de 20 aprilie 2024, în jurul orei 22:05, un cetățean ucrainean s-a prezentat în calitate de pasager pe ruta „Chișinău-București”. În baza analizei de risc, polițiștii de frontieră, în colaborare cu un ofițer Frontex, au supus pasagerul unui control în linia a doua, ceea ce presupune verificări suplimentare.\n\nCa urmare, polițiștii de frontieră au descoperit trei certificate de competențe pentru nave maritime, depistate într-o mapă ce conținea lucruri personale. \n\n În urma audierilor, persoana a declarat că aceste certificate au fost obținute în anul 2021, prin intermediul unui cetățean ucrainean, contra unei sume de 350 EUR pentru fiecare certificat, cu scopul de a obține ulterior pașaportul de marinar. În total, suma achitată a fost de 1050 EUR.\n\nConform procedurilor, certificatele au fost ridicate și urmează să fie supuse expertizei în laboratorul criminalistic al IGPF. Cercetările pe caz continuă în vederea elucidării tuturor circumstanțelor.",
  "metadata": {
    "original_file": "Expresul_Ungheni_0153.html"
  }
}