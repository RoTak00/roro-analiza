{
  "title": "Italia se angajează să sprijine Moldova cu 40 de milioane de euro",
  "content": "Italia se angajează să sprijine Moldova în perioada 2024-2026 cu 40 de milioane de euro. Banii vor fi direcționați pentru agricultură, sănătate și eficiență energetică. Despre aceasta a menționat șefa statului, Maia Sandu, care a avut o convorbire telefonică cu Giorgia Meloni, președintele Consiliului Miniștrilor al Italiei, transmite IPN.\n\n„Obiectivul nostru este să creăm condiții mai bune de viață acasă, astfel încât moldovenii să nu fie nevoiți să plece, iar cei din diasporă să vrea să revină. Italia este un partener de încredere în acest proces de modernizare, angajându-se să ne sprijine între 2024 și 2026 cu 40 de milioane de euro pentru agricultură, sănătate și eficiență energeticăˮ, a precizat Maia Sandu.\n\nPreședintele Republicii Moldova a subliniat că legăturile dintre Moldova și Italia sunt puternice, în special datorită comunității mari de moldoveni din Italia, care contribuie la economiile ambelor țări. „Italia ne susține ferm pe drumul nostru european, iar moldovenii din Italia știu bine ce înseamnă să faci parte din această familie a păcii și prosperității. Toți moldovenii merită să fie parte a Uniunii Europeneˮ, a mai spus șefa statului.",
  "metadata": {
    "original_file": "Unghiul_0391.html"
  }
}