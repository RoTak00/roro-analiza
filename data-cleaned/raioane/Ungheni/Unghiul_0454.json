{
  "title": "Fără telefoane la lecții. Guvernul a lăsat câteva excepții",
  "content": "Elevilor le este interzisă utilizarea telefoanelor mobile sau a oricăror alte echipamente de comunicații electronice în timpul lecțiilor. Cu titlu de excepție, tehnica va fi permisă în scop educațional și doar la decizia profesorilor. Modificări în acest sens au fost aprobate de Guvern în Codul Educației, transmite IPN.\n\n„La solicitarea părinților, a cadrelor didactice, dar totodată conform studiilor internaționale și practicii diferitor țări, cum ar fi Suedia, România, Franța, se propune interzicerea telefoanelor mobile în timpul lecțiilor. În Moldova această practică deja există. Instituțiile de învățământ puteau, prin decizii proprii, să adopte asemenea reglementări, dar au fost nenumărate solicitări pentru a întări această practică prin existența unei reglementări legale”, a declarat ministrul educației și cercetării, Dan Perciun.\n\nTotuși, telefoanele vor fi permise la lecții cu scop educațional și în situații de urgență, cum ar fi de exemplu starea de sănătate precară a elevului sau a profesorului, precum și în situații de criză imprevizibile. O altă excepție va fi necesitatea de a monitoriza permanent, cu echipament special, sănătatea elevilor cu dizabilități sau cu boli somatice cronice severe, confirmate documentar.\n\nCondițiile și modul de utilizare a telefoanelor mobile sau a oricăror alte echipamente de comunicații electronice vor fi stipulate într-un regulament, aprobat de Ministerul Educației și Cercetării.",
  "metadata": {
    "original_file": "Unghiul_0454.html"
  }
}