{
  "title": "Vladimir Bolea: Podul de la Ungheni ar putea deveni Podul Unirii",
  "content": "Podul ce va lega localitatea Ungheni din Republica Moldova de localitatea Ungheni din România ar putea purta denumirea simbolică de „Podul Unirii”. Anunțul a fost făcut de ministrul infrastructurii și dezvoltării regionale, Vladimir Bolea. Potrivit oficialului, proiectul tehnic a fost deja finalizat, iar în prezent se așteaptă eliberarea autorizației de construcție, transmite IPN.\n\nLa construcția podului se va lua în considerare integrarea unor elemente etno-tradiționale specifice românești, care să reflecte identitatea comună și să întărească simbolismul unirii dintre cele două maluri ale Prutului.\n\n„E vorba de nouă poduri, în total. Cel mai avansat pod, evident este Podul Unirii de la Ungheni – Ungheni. El este simbolic pentru românii de pe ambele maluri ale Prutului pentru că, în 1991, acolo s-a început Podul de Flori”, a spus ministrul Bolea în cadrul emisiunii „Punctul pe Azi” de la TVR Moldova.\n\nMinistrul este încrezător că podul va fi gata în termenul planificat. „La tempoul pe care îl au companiile de construcție din România, cred că va merge bine. Acum noi lucrăm la eliberarea autorizației de construire și a certificatului de urbanism pentru construcția pe segmentul de pe partea Republicii Moldova”, a precizat Vladimir Bolea.\n\nPotrivit acordului dintre Republica Moldova și România, semnat în septembrie 2024, podul Ungheni-Ungheni este o parte importantă din Autostrada Unirii, care urmărește să conecteze orașele Târgu Mureș, Iași, Ungheni și Chișinău. Valoarea totală a proiectului este de 33 de milioane de euro și urmează a fi finalizat în anul 2026.",
  "metadata": {
    "original_file": "Unghiul_0320.html"
  }
}