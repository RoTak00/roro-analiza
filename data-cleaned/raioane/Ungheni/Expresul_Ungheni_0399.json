{
  "title": "La Pîrlița s-a desfășurat festivalul de colinde „Hristos se naște, slăviți-L”",
  "content": "Duminică, 15 ianuarie, la Casa de Cultură din Pîrlița s-a desfășurat Festivalul de colinde „Hristos se naște, slăviți-L”. Acesta a fost organizat de Episcopia de Ungheni și Nisporeni, în parteneriat cu Secția de Cultură și Turism Ungheni, scrie Episcopia-ungheni.md\n\nLa festival au participat formații şi ansambluri folclorice, dar și grupuri corale ale parohiilor din raionul Ungheni. Cu toții au cântat colinde care au prevestit Nașterea Domnului.\n\nLa final, toți participanții s-au ales cu diplome și daruri oferite de către Episcopia de Ungheni și Nisporeni și Secția de Cultură și Turism a raionului Ungheni, oferindu-le diplome și daruri. Iar colindătorii au primit cadouri cu dulciuri, calendare și ziare eparhiale.\n\nVadim Pîslaru, șeful Secției de Cultură și Turism Ungheni a mulțumit pentru prezență tuturor participanților, dar în egală măsură a adus cuvinte de gratitudine Episcopiei de Ungheni și Nisporeni pentru implicare și aportul considerabil ce-l aduce la promovarea valorilor culturale. Iar protoiereul Ștefan Rîmbu, preşedintele sectorului eparhial relaţii culturale, a felicitat cu Sfintele Sărbători pe cei prezenți, dorindu-le să aibă și mai departe dragoste față de frumoasele datini creștine și să perpetueze prin colind și alte mijloace cultural-artistice, generațiilor ce vor urma, bogatul tezaur cultural al poporului nostru creștin.",
  "metadata": {
    "original_file": "Expresul_Ungheni_0399.html"
  }
}