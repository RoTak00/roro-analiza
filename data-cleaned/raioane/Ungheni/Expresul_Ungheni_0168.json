{
  "title": "„Transport social” - un nou serviciu lansat de primăria municipiului Ungheni. Cine vor fi beneficiarii",
  "content": "Începând cu ziua de azi, 4 aprilie, în municipiul Ungheni este lansat serviciul „Transport social”. De acest serviciu pot beneficia persoanele din municipiul Ungheni, ce au atins vârsta de pensionare și аu рrоblеmе locomotorii, dar și persoane cu dizabilități de gradul I și II cu deficiențe de deplasare și însoțitorii acestora.\n\nAceste persoane pot solicita transportul social de luni până vineri, între orele 8:00 și 17:00, la numărul de telefon 236 22577 (Ghișeul Unic) pentru a-și rezolva anumite stringente la unele instituții de stat, sau private, cum ar fi: primărie, farmacie, notar, avocat, asistență socială, etc. Primăria anunță că transportul social va fi pus la dispoziție unei și aceleiași persoane cel mult o dată la 30 de zile.\n\n„Ideea de a institui acest serviciu vine urmare a adresărilor frecvente ale persoanelor în etate și cu probleme locomotorii de a fi ajutate să se deplaseze la spital, farmacie, la primărie etc. Dânșii mi-au zis că, deseori, suntem preocupați de proiecte mari, cu adevărat importante, dar ne scapă cu desăvârșire lucrurile mărunte, la fel de importante însă, și care nu necesită investiții mari”, a specificat primarul de Ungheni, Vitalie Vrabie, după care a mai adăugat: „Ceea ce s-a făcut este un început, care, cu siguranță, va fi dezvoltat”.",
  "metadata": {
    "original_file": "Expresul_Ungheni_0168.html"
  }
}