{
  "title": "Accident grav la Ungheni. O persoană a ajuns la spital",
  "content": "Un accident grav s-a produs pe data de 1 aprilie curent la Ungheni. Două automobile au fost grav avariate, iar un conducător auto a fost transportat la spital.\n\nPotrivit ofițerului superior de presă al IP Ungheni, Cristina Vicol, polițiștii din Ungheni au fost sesizați în seara zilei de 1 aprilie, precum că pe o stradă din localitate s-a produs un accident rutier, transmite stiri.md.\n\nAjunși la fața locului, oamenii legii au stabilit preliminar că, pe strada Ștefan cel Mare din municipiul Ungheni, un automobil de model Mercedes E220, condus de un tânăr în vârstă de 22 de ani, efectuând o manevră de depășire, a lovit lateral stânga – față un autoturism de model Nissan Qashqai.\n\nÎn urma loviturii, automobilul Mercedes a derapat de pe partea carosabilă fiind proiectat într-o bordură și pilon de iluminat. Drept urmare, șoferul Mercedesului a fost transportat la Spitalul Raional Ungheni pentru îngrijiri medicale necesare. Celălalt șofer nu a avut de suferit.\n\nPotrivit Elvirei Stati, directoarea interimară a Spitalului Raional Ungheni, la această oră starea pacientului este de gravitate medie spre stabilă.\n\nAmbii conducători auto au fost testați cu aparatul Drager, rezultatul fiind de 0.00 mg/l alcool în aerul expirat. Pe acest caz polițiștii au inițiat o anchetă pentru stabilirea tuturor circumstanțelor producerii accidentului rutier.",
  "metadata": {
    "original_file": "Expresul_Ungheni_0171.html"
  }
}