{
  "title": "Elevii din Cornești descoperă universul meteorologiei la Stația Meteorologică",
  "content": "În luna noiembrie, elevii claselor a V-a și a IX-a, ghidați cu entuziasm de profesoarele Antonina Negară (educație plastică și educație tehnologică) și Raisa Buga (geografie), au participat la o activitate educativă specială, dedicată descoperirii și înțelegerii diverselor profesii importante în comunitatea noastră. Această inițiativă își propune să le ofere tinerilor cunoștințe practice și inspirație pentru a-și construi viitorul profesional cu încredere și responsabilitate. \n\n Aceștia au mers într-o excursie la Stația meteorologică din Cornești, un loc cu o semnificație deosebită, unde elevii din clasa a V-a au avut ocazia de a-și completa cunoștințele despre atmosfera terestră, tema studiată la ora de geografie. Ghidul lor, dna Ala Culicovschi, șefa stației, a prezentat instrumente sofisticate de măsurare a stării atmosferei și le-a explicat importanța vitală a acestor stații în monitorizarea vremii și în prognoza fenomenelor meteorologice extreme.\n\nIstoria stației meteorologice din Cornești \n\n Stația meteorologică din Cornești a fost inaugurată în noiembrie 1944 și a început să înregistreze primele observații meteorologice, utilizând inițial o clădire modestă din apropiere. În anii ‚50-80, un nou sediu a fost ridicat pe amplasamentul actual, iar în 1980, stația s-a mutat într-o clădire modernă cu două etaje, care continuă să servească scopului său și astăzi. Luna aceasta, stația a sărbătorit 80 de ani de deschidere, consolidându-și rolul de pilon al rețelei meteorologice naționale.\n\nImportanța și funcționarea stației \n\n Stația din Cornești operează nonstop, colectând date meteo la fiecare oră și trimițându-le codificat pentru schimbul internațional de informații la intervalul de trei ore. Cu ajutorul echipamentelor moderne, sunt măsurate: Temperatura aerului; Umiditatea relativă; Presiunea atmosferică; Cantitatea de precipitații. \n\n Aceste date sunt esențiale pentru prognozele meteo locale și internaționale, iar stația contribuie activ la monitorizarea și avertizarea fenomenelor meteorologice extreme, precum furtuni, ploi torențiale, grindină, caniculă și geruri severe. În funcție de gravitatea acestora, riscurile meteorologice sunt clasificate prin coduri de alertă: verde, galben, portocaliu și roșu.\n\nO componentă esențială pentru comunitate \n\n Stația meteorologică din Cornești face parte din Serviciul Hidrometeorologic de Stat al Republicii Moldova, care include 14 stații similare și 34 de ministații cu panouri fotovoltaice, ce funcționează fără personal. Cu siguranță, această stație rămâne un element al rețelelor naționale de observație meteorologică și un simbol al contribuției științifice și educaționale pentru întreaga comunitate. \n\n Elevii din Cornești au avut astfel oportunitatea de a cunoaște impactul crucial al meteorologiei și despre importanța studiului și protecției, ceea ce le va fi cu siguranță de folos în viitorul lor.",
  "metadata": {
    "original_file": "Unghiul_0421.html"
  }
}