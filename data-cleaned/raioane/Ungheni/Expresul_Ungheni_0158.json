{
  "title": "Municipiul Ungheni pune umărul la integrarea în Uniunea Europeană",
  "content": "Municipiul Ungheni va fi partener în proiectul transnațional „Creșterea absorbției fondurilor UE prin consolidarea capacității instituționale în regiunea Dunării”, ceea ce presupune deschiderea unui Birou de Excelență – un spațiu pentru cooperarea transnațională, axat pe pregătirea pentru procesul de preaderare la Uniunea Europeană.\n\nAcest Birou va servi ca centru de instruire și dezvoltare, facilitând schimbul de cunoștințe și bune practici în gestionarea fondurilor UE. Vor fi organizate sesiuni de instruire intensive pentru funcționarii publici și autoritățile din administrația publică locală din Regiunea Centru a Republicii Moldova, cu scopul de a îmbunătăți competențele acestora pentru o gestionare eficientă a fondurilor europene.\n\nAstfel, proiectul respectiv, finanțat prin Programul Interreg Regiunea Dunării, reprezintă o oportunitate unică pentru Ungheni de a contribui activ la creșterea capacității de absorbție a fondurilor europene în regiune, un pas vital către integrarea și dezvoltarea europeană. Participarea municipiului Ungheni în proiect, în parteneriat cu administrații, organizații și universități din România, Ucraina și Ungaria, nu doar că va îmbunătăți capacitatea locală de a accesa și utiliza fondurile UE, dar și va impulsiona semnificativ dezvoltarea economică și socială a municipiului.",
  "metadata": {
    "original_file": "Expresul_Ungheni_0158.html"
  }
}