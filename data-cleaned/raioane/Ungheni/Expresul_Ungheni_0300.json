{
  "title": "Descoperire arheologică valoroasă la Ungheni: Un mormânt ce datează din sec. X-XIII",
  "content": "Descoperire arheologică valoroasă la Ungheni. Un bărbat a găsit în gospodăria sa un mormânt de înhumație prevăzut cu mai multe obiecte de podoabă și vestimentare din sec. X-XIII. Toate acestea au fost găsite în timp ce gospodarul săpa un șanț pentru o construcție.\n\nDescoperirea arheologică a fost întâmplătoare și a avut loc acum doi ani de către Maxim Dragomir, iar bărbatul a povestit cum s-a întâmplat totul. Totodată, reprezentanţii Agenţiei Naționale Arheologică precizează că, la doi ani de la descoperire, au venit din nou la faţa locului pentru a recupera obiectele găsite.\n\n”Pe lângă valoarea științifică deosebită a pieselor descoperite, iată un caz captivant, cu suspans, cu retrăiri și, în sfârșit, cu final fericit din punct de vedere a istoriei derulării investigației și recuperării pieselor. Acest caz poate fi considerat antologic și poate servi drept exemplu, cum trebuie și cum nu trebuie să procedeze atât persoana care a depistat întâmplător piesele arheologice, precum și instituțiile locale de drept”, a scris pe rețele sociale Istoricul Vasile Iucal care este și directorul Muzeului de Istorie și Etnografie din Ungheni.\n\n”Bineînțeles că valoarea științifică a descoperirii, îndeosebi pentru istoria Ungheniului și a regiunii în ansamblu este de excepție. Ea vine să completeze un gol factologic cronic pentru o epocă deosebit de săracă în dovezi ale vieții umane aici. Nu mai vorbesc despre aspectul deosebit de expresiv și estetic al decorului unei părți dintre piese, fapt ce se pretează excelent și ca valoare de patrimoniu muzeistic, care, printr-o pricepută etalare expozițională, sperăm să dea și mai multă culoare și semnificație expoziției de arheologie a muzeului unghenean”, a mai scris Vasile Iucal.",
  "metadata": {
    "original_file": "Expresul_Ungheni_0300.html"
  }
}