{
  "title": "Se ieftinște Cartea Verde",
  "content": "Certificatul de asigurare „Carte Verde”, obligatorie pentru șoferii care pleacă peste hotare, se ieftinește. Potrivit deputatului Radu Marian, ieftinirea se datorează intrării în vigoare a Legii privind liberalizarea parțială a pieței asigurărilor, transmite IPN.\n\nParlamentarul prezintă un exemplu de reducere a costului de la aproximativ 700 de lei anul trecut pentru o poliță cu valabilitate de 15 zile, la 433 de lei în acest an.\n\n„Costul acest tip de poliță variază de la caz la caz (în funcție de automobil, istoria accidentelor etc). Verificați site-urile companiilor de asigurări și aplicațiile de asigurări, pentru a vedea cât ar costa Cartea Verde în cazul dumneavoastră”, recomandă Radu Marian.\n\nDin 1 ianuarie 2025, certificatul de asigurare „Carte Verde” poate fi prezentat în format digital, fără a mai fi obligatoriu suportul de hârtie. Astfel, conducătorii automobilelor înmatriculate în Republica Moldova pot călători în afara țării, în majoritatea statelor membre ale sistemului „Carte Verde”, doar cu certificatul digital. Certificatele eliberate până la 1 noiembrie 2024, în format tipărit, rămân valabile pe întreaga perioadă specificată.\n\nCertificatul de asigurare „Carte Verde” este un document internațional de asigurare auto care atestă că vehiculul deținut de conducătorul auto este acoperit de asigurare de răspundere civilă auto obligatorie (RCA externă) atunci când circulă în afara țării de origine.",
  "metadata": {
    "original_file": "Unghiul_0515.html"
  }
}