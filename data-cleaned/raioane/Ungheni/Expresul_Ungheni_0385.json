{
  "title": "Două ambulanțe din raionul Ungheni au rămas blocate în nămeți",
  "content": "Din cauza nămeților și drumurilor înzăpezite a fost solicitată intervenția pompierilor pentru a se deplasa la pacient. Menționăm faptul că echipa Asistența Medicală Urgentă (AMU) a acordat ajutor medical prespitalicesc unui minor, după care echipa s-a întors la intrarea în localitate, unde se afla ambulanța și a continuat activitatea.\n\nÎn același timp echipa PAMU Sculeni, fiind în misiune de serviciu, se întorcea de la o solicitare, fără pacient. În satul Floreni, membrii echipei de asistență medicală urgentă au rămas blocați în nămeți și a fost solicitată intervenția pompierilor, care de asemenea au rămas împotmoliți în zăpadă împreună cu alte automobile pe aceeași porțiune de drum. Mai mult ca atât, resursele comune nu au fost suficiente.\n\nCa urmare s-au alocat resurse suplimentare cu tracție dublă pentru a face față intemperiilor și a deservi solicitările parvenite de la cetățeni. Echipa PAMU Sculeni și-a continuat activitatea într-o ambulanță de rezervă.\n\nMenționăm că din fericire membrii echipelor AMU nu au avut de suferit. Pe parcursul ultimelor 24 ore, Serviciul de Asistență Medicală Urgentă Prespitalicească s-a confruntat cu mai multe dificultăți în deservirea solicitărilor din cauza condițiilor meteo nefavorabile și impractibilitatea drumurilor naționale.",
  "metadata": {
    "original_file": "Expresul_Ungheni_0385.html"
  }
}