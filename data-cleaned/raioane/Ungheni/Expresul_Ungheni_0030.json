{
  "title": "Eforturile agricultorilor din Ungheni, Călărași și Nisporeni au fost celebrate la evenimentul dedicat Zilei lucrătorului din agricultură",
  "content": "Agricultura rămâne una dintre cele mai importante ramuri economice ale Republicii Moldova, iar luni, 18 noiembrie, munca și dedicarea agricultorilor din raioanele Ungheni, Călărași și Nisporeni au fost menționate în cadrul unui eveniment organizat cu prilejul Zilei Agricultorului. De notat că, luna noiembrie a fost declarată luna agricultorului de către Ministerul Agriculturii și Industriei Alimentare, cu scopul de a promova profesiile agricole și de a evidenția importanța acestui sector.\n\nLa începutul evenimentului, Vasile Șarban, secretar de stat al Ministerului Agriculturii și Industriei Alimentare (MAIA), a subliniat rolul important al agricultorilor în asigurarea securității alimentare a țării. „Această sărbătoare este despre oamenii care mențin satele noastre, care activează din zori până noaptea târziu, este despre acei oameni care ne aduc pâinea pe masă. Ne dorim o agricultură rezilientă și profitabilă, iar pentru acest lucru vom continua să muncim”, a declarat Vasile Șarban.\n\nPreședinții celor trei raioane participante au evidențiat, la rândul lor, munca grea a agricultorilor și provocările cu care aceștia se confruntă.\n\n„Agricultura este acea ramură a economiei care ne aduce bunăstare, deși provocările sunt mari. Rolul nostru, al autorităților, este să vă ajutăm și să vă promovăm”, a declarat Dionisie Ternovschi, președintele raionului Ungheni.\n\nLa rându-i, Ion Diavor, președintele raionului Nisporeni, a subliniat despre necesitatea implicării autorităților în sprijinirea agricultorilor, în special în domeniul irigării, dat fiind impactul secetei din acest an. Iar Nicolae Drăgănel, președintele raionului Călărași, a apreciat dedicația și profesionalismul agricultorilor: „ Agricultorii au trecut prin perioade de grea încercare, iar pe lângă aceasta, nici condițiile climaterice nu au fost foarte prielnice. Totuși, indiferent de provocările apărute, ei fac minuni. Datorită agricultorilor, există pâinea și mâncarea pe masă. Toate acestea pentru că ei sunt oameni dedicați, profesioniști. Consiliul raional Călărași va continua să colaboreze cu agricultorii pentru a le oferi sprijin”.\n\nPentru realizările obținute în 2024, Ministerul Agriculturii și Industriei Alimentare a înmânat diplome de merit agricultorilor din cele trei raioane. Premiile au fost acordate pentru cinci categorii distincte: Cel mai bun mecanizator; Femeia fermieră; Tânăr fermier; Fermierul anului; Procesatorul anului. Aceste distincții au evidențiat eforturile depuse de fermieri pentru a dezvolta agricultura în condiții climatice și economice dificile.\n\nPartea a doua a evenimentului a fost dedicată unui dialog interactiv între agricultori și specialiști din domeniu. Aceștia au avut oportunitatea să adreseze întrebări și să primească răspunsuri și soluții la problemele întâlnite în activitatea lor zilnică.\n\nÎn acest an, Ziua Lucrătorului din Agricultură și Industria Prelucrătoare, desfășurată în ultima duminică a ultimei luni de toamnă, este la cea de-a 30-a ediție. Toată luna noiembrie a fost declarată Luna Agricultorului. Pentru a evidenția rolul pe care agricultorii îl joacă în asigurarea produselor alimentare și în dezvoltarea economiei țării, pe tot parcursul lunii vor fi organizate evenimente regionale.",
  "metadata": {
    "original_file": "Expresul_Ungheni_0030.html"
  }
}