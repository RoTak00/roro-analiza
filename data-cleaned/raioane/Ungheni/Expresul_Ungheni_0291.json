{
  "title": "La Ungheni a fost lansată campania de depistare precoce a cancerului mamar",
  "content": "Femeile din municipiul Ungheni, inclusiv cele refugiate din Ucraina, vor putea beneficia de examen clinic, ultrasonografic și mamografic al glandelor mamare. Examinările vor fi realizate în cadrul campaniei de depistare precoce a cancerului mamar, lansată astăzi la Institutul Oncologic. Consultațiile vor fi efectuate în cadrul Centrului de Sănătate Ungheni.\n\nÎn acest context, femeile de până la 40 de ani vor fi investigate prin palparea glandelor mamare și efectuarea ultrasonografiei, iar cele care au peste 40 de ani – prin realizarea ecografiei și mamografiei, astfel la Ungheni se vor deplasa instalațiile radiologice mobile. Programul pilot care are drept scop intensificarea măsurilor de depistare a stărilor precanceroase, tumorilor benigne și a cancerului mamar în stadii incipiente se va desfășura în perioada octombrie-decembrie curent.\n\nPotrivit Ministerului Sănătății , de astfel de investigații vor beneficia femeile din municipiile Chișinău, Bălți, Ungheni și raionul Căușeni.\n\nTotodată, în cadrul campaniei vor fi organizate sesiuni de informare a femeilor din cele patru regiuni privind factorii de risc, simptomele clinice și autoexaminarea glandelor mamare. Printr-un control medical realizat la timp cancerul poate fi depistat și vindecat. Anual, circa o mie de femei sunt diagnosticate primar cu această boală, majoritatea în stadii tardive. Diagnosticul tardiv determină reducerea eficienței tratamentului și a șansei de supraviețuire.\n\nCampania de depistare a cancerului mamar este implementată de Institutul Oncologic, în comun cu Ministerul Sănătății, cu suportul Companiei Naționale de Asigurări în Medicină și a Organizației Internaționale a Migrației.",
  "metadata": {
    "original_file": "Expresul_Ungheni_0291.html"
  }
}