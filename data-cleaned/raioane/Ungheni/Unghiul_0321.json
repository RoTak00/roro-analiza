{
  "title": "Scumpiri în lanț: carnea de pasăre și unele produse lactate costă mai scump cu până la 5%",
  "content": "Mai multe tipuri de produse lactate și carnea de pasăre produsă în Republica Moldova s-au scumpit timp de o săptămână cu 2-5%. Fileul de pasăre de la cel mai mare producător de carne de pasăre, Floreni, a ajuns să coste 104 lei pentru un kilogram în una dintre cele mai mari rețele de magazine, cu peste 5% mai scump decât prețul vechi, transmite IPN cu referire la Mold-street .\n\nÎn cazul lactatelor, de exemplu, smântâna de 30% grăsime de la grupul JLC, cel mai mare producător de lactate, a ajuns să coste 30,20 lei pentru un ambalaj de 300 grame, cu 4,1% mai mult decât anterior.\n\nCu 2-4% s-au scumpit și alte produse lactate ale acestui producător.\n\nPotrivit sursei citate, scumpirile au loc în contextul în care, de la 1 decembrie 2024, s-au majorat cu aproximativ 33% tarifele la gazele naturale, iar de la 10 ianuarie 2025 au crescut cu circa 50% tarifele la energia termică și cu peste 70% prețurile reglementate la energia electrică. În consecință, au crescut costurile de producție ale producătorilor.\n\nUn alt factor este necesitatea de a majora salariile angajaților, în contextul creșterii cu 10% a salariului minim pe economie de la 1 ianuarie 2025.",
  "metadata": {
    "original_file": "Unghiul_0321.html"
  }
}