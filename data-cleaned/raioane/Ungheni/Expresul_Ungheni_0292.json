{
  "title": "Ofertă de locuri de muncă în Ungheni – 594 de oportunități pentru șomeri",
  "content": "Ungheniul se află în top 3 municipii din țară care au cele mai multe locuri de muncă vacante. Pe locul 1 și 2 se află municipiile Chișinău, cu 5120 locuri vacante și Bălți – cu 1063. Cele mai puține locuri de muncă libere se atestă în raioanele Căușeni – 17 și Dubăsari – 10.\n\nÎn Ungheni se observă o creștere semnificativă a oportunităților de angajare, potrivit datelor recente furnizate de Agenția Națională pentru Ocuparea Forței de Muncă. La nivel național, la data de 10 octombrie 2023, erau înregistrate 10,852 de locuri de muncă vacante, iar 594 dintre acestea fiin în raionul Ungheni.\n\nCu 309 șomeri înregistrați în aceeași perioadă, în Ungheni sunt oferite oportunități ample pentru cei care sunt în căutarea unui loc de muncă. Dintre cele 594 de locuri de muncă vacante, atât pentru femei, cât și pentru bărbați, se remarcă cererea semnificativă pentru diverse domenii de activitate, cum ar fi: cusătorese, barmani, tractoriști, vânzători, îngrijitori încăpări și trenuri, conducători auto, hamali și muncitori necalificați în agricultură.\n\nUna dintre cele mai căutate profesii în Ungheni este cea de cusător sau cusătoare în industria ușoară, în care se oferă peste 300 de locuri vacante. Sectorul confecțiilor din Ungheni are nevoie de mână de lucru, cu 67 de locuri vacante pentru cusători în acest domeniu.\n\nPentru cei interesați de munca în agricultură, sunt disponibile 66 de locuri vacante pentru muncitori necalificați, deschizând uși pentru cei fără experiență sau pregătire specializată.\n\nCei care doresc să obțină un venit financiar, au ocazia să aplice pentru cele 45 de locuri vacante propuse pentru confecționeri de articole din piele și înlocuitori în industria încălțămintei și marochinărie.\n\nPentru conducători auto și de autocamion sunt disponibile 12 locuri vacante. În domeniul comerțului, există 10 locuri libere pentru casieri și 5 pentru chelneri, oferind variante de angajare pentru cei interesați de acest domeniu.\n\n„Persoanele aflate în căutarea unui loc de muncă se pot adresa la agenția teritorială pentru ocuparea forţei de muncă sau pot accesa portalul pieţei muncii: www.angajat.md, unde sunt postate locurile va­cante oferite în fiecare raion, pe profesii”, ne spune Oxana Căniță, specialist principal Direcția Ocuparea Forței de Muncă Ungheni.",
  "metadata": {
    "original_file": "Expresul_Ungheni_0292.html"
  }
}