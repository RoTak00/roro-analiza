{
  "title": "Rezultatele preliminare ale recensământului vor fi prezentate până pe 31 ianuarie",
  "content": "Termenul de diseminare a rezultatelor preliminare ale Recensământului Populației și Locuințelor este 31 ianuarie, conform Calendarului de diseminare. Biroul Național de Statistică intenționa să prezinte aceste date mai devreme, până la finele anului trecut, dar este nevoie de mai mult timp pentru potrivirea datelor Anchetei Post-recenzare cu datele recensământului, anunță instituția într-un comunicat de presă, citat de IPN.\n\nRezultatele preliminare ale recensământului vor include date privind mărimea și structura populației pe sexe, grupe majore de vârstă, medii de reședință și țara de naștere, precum și distribuția populației pe regiuni de dezvoltare și în funcție de caracteristici etno-culturale, dificultăți în desfășurarea activităților zilnice.\n\nÎn perioada 8 aprilie-7 iulie 2024, au fost recenzate 2,4 milioane de persoane. În perioada respectivă au fost recenzate și peste 1,6 milioane de locuințe, inclusiv cele ocupate, secundare și neocupate.",
  "metadata": {
    "original_file": "Unghiul_0001.html"
  }
}