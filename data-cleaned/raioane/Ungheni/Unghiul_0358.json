{
  "title": "Forumul Primarilor la Ungheni: 90 de edili au discutat despre importanța dezvoltării locale",
  "content": "Între 12 și 14 noiembrie, la Ungheni, s-a desfășurat Forumul Primarilor, care a reunit 90 de primari și viceprimari din 26 de raioane ale Republicii Moldova, potrivit organizatorilor. De menționat că localitățile pe care le-au reprezentat la eveniment beneficiază de sprijinul a două programe finanțate de Uniunea Europeană și implementate de PNUD: „Primarii pentru Creștere Economică” și „EU4Moldova: Regiuni-cheie”.\n\nObiectivul Evenimentului \n\n Forumul și-a propus să faciliteze schimbul de idei între administrația locală pentru a impulsiona dezvoltarea economică și reprezentarea infrastructurii. Dionisie Ternovschi, președintele raionului Ungheni, în mesajul său de salut din cadrul forumului, a încurajat primari și funcționari publici deopotrivă, să plece de la forum cu una sau două idei de proiecte care să fie implementate în comunitățile lor pentru a stimula creșterea și prosperitatea locală, iar Vitalie Vrabie, primarul municipiului Ungheni, a subliniat că succesul oricărui proiect depinde în mare măsură de oameni și partenerii implicați, afirmând că parteneriatele sunt esențiale în procesul de dezvoltare locală.. Totodată, participanții au avut oportunitatea de a învăța din experiențe primarilor din alte țări europene, precum România, Polonia și Lituania.\n\nActivități și vizite locale \n\n În ultima zi a evenimentului, oficialii au vizitat câteva proiecte de succes din Ungheni, cum ar fi Piața Independenței, Centrul de Informare Turistică, toate realizate cu sprijinul UE. Ei au putut vizita Zona Economică Liberă „Ungheni Business” și faimosul Pod Eiffel.\n\nDeclarații-cheie \n\n Jānis Mažeiks, ambasadorul UE în Moldova, a subliniat importanța aliniamentului politicilor locale la standardele europene pentru a crește bunăstarea cetățenilor. În același timp, Seher Ariner de la PNUD Moldova a evidențiat rolul crucial al comunităților locale în dezvoltarea durabilă.\n\nRezultate concrete \n\n În cadrul evenimentului, au fost prezentate rezultatele obținute de inițiativa „Primarii pentru Creștere Economică” (M4EG), finanțată de Uniunea Europeană cu un buget pentru Republica Moldova de 1,8 milioane de euro și implementată de PNUD. Inițiativa este axată pe dezvoltarea capacităților autorităților locale și implementarea unor proiecte strategice pentru dezvoltare economică sustenabilă în rețeaua de 65 de primării și consilii raionale. Cu sprijinul M4EG, localități precum Ceadîr-Lunga, Sireți, Taraclia și Geamăna au implementat proiecte de eficiență energetică, atrăgând investiții pentru intervenții cum ar fi termoizolarea grădinițelor și modernizarea iluminatului stradal etc., ceea ce a contribuit la economisirea energiei și reducerea cheltuielilor pentru peste 20.000 de locuitori. \n\n În localitățile Copceac, Drochia, Cimișlia, Cărpineni și Volintiri, M4EG a susținut proiecte de dezvoltare economică, incluziunea refugiaților și fortificarea coeziunii sociale, de care au beneficiat peste 35.000 de persoane. \n\n Tot în cadrul forumului au fost menționate exemple de bune practici obținute de programul „EU4Moldova: Regiuni-cheie”, care, cu un buget de 23 de milioane de euro, a contribuit la dezvoltarea regiunilor Ungheni și Cahul, îmbunătățind condițiile de trai pentru peste 200.000 de locuitori. Aceste regiuni au beneficiat de intervenții strategice în diverse domenii, precum dezvoltarea mediului de afaceri, atragerea de investiții, îmbunătățirea infrastructurii, dezvoltarea soluțiilor smart și consolidarea capacităților administrației locale. \n\n Astfel, în municipiile Cahul și Ungheni a fost dezvoltată platforma SMART City, a fost instituit Ghișeul Unic, grădinițele au fost dotate cu echipamente IT, la Ungheni au fost instalate peste 1000 de contoare de apă cu citire la distanță și monitorizare video la operatorul regional AVE Ungheni. \n\n Programul a mai susținut 74 de antreprenori și 8 clustere cu peste 180 de membri. Aceste intervenții menite să dezvolte mediul de afaceri, au generat peste 440 de locuri noi de muncă și au fost create aproximativ 250 de produse și servicii noi. Astfel, Ungheni și Cahul sunt acum pe calea transformării în regiuni inteligente, verzi și incluzive. \n\n Inițiativa „Primarii pentru Creștere Economică” și programul „EU4Moldova: Regiuni-cheie” sunt proiecte finanțate de UE și implementate de PNUD Moldova, care promovează dezvoltarea durabilă și îmbunătățirea calității vieții în Republica Moldova, acordând prioritate creării de locuri de muncă, dezvoltării infrastructurii și consolidării capacităților administrației publice locale.",
  "metadata": {
    "original_file": "Unghiul_0358.html"
  }
}