{
  "title": "Au fost prezentate primele schițe ale viitorului Complex Logistic Multimodal de la stația feroviară Berești",
  "content": "Au fost prezentate primele schițe ale viitorului Complex Logistic Multimodal de la stația feroviară Berești din Ungheni.\n\nAcestea includ căi de acces feroviare și rutiere, macarale pentru containere, platforme de operare a mărfurilor și depozite, parcarea pentru camioane.\n\nConform estimărilor, noua infrastructură va permite operarea a aproximativ 200.000 de camioane anual, echivalentul a 4 milioane de tone de mărfuri.\n\n„Vom transforma terminalul Berești într-un nod logistic regional, facilitând astfel accesul Republicii Moldova la coridoarele de transport internaționale și integrarea țării în rețeaua globală de transport și logistică”, scriu reprezentanții Ministerului Dezvoltării Economice și Digitalizării.\n\nStudiul de fezabilitate este realizat cu suportul programului USAID – Reforme Instituționale și Structurale în Moldova.\n\nPotrivit informațiilor, studiul de fezabilitate va fi finalizat până la sfârșitul anului 2024, iar ulterior va fi inițiat procesul de identificare a investitorilor pentru construcția Complexului Logistic Multimodal Berești.",
  "metadata": {
    "original_file": "Expresul_Ungheni_0072.html"
  }
}