{
  "title": "Peste 2 mii de persoane salvate din incendii, anul trecut",
  "content": "Peste 2 mii de persoane au fost salvate din incendii pe parcursul anului trecut, de către angajații Inspectoratului General pentru Situații de Urgență. În total, pompierii și salvatorii au desfășurat aproape 25 de mii de misiuni în 2024, transmite IPN.\n\nColaborarea strânsă cu comunitatea a fost de bază, peste 800 000 de cetățeni implicându-se activ în campaniile de prevenire și informare desfășurate la nivel național. Aceste inițiative au consolidat conștientizarea publicului și au redus riscurile, afirmă autoritățile.\n\nIGSU a conceput anul trecut o hartă a adăposturilor de protecție adaptivă, care include locații cu acces public, ce pot fi utilizate temporar de cetățeni în situații de urgență.\n\nDe asemenea, au fost implementate măsuri rapide și eficiente de intervenție în caz de înec, care au dus la salvarea a peste 300 de vieți până la finele anului precedent.\n\nLa nivel internațional, Republica Moldova a demonstrat că este un partener de încredere în domeniul protecției civile. Echipele naționale au fost detașate în Grecia, pentru a sprijini stingerea a opt incendii majore, salvând trei vieți, a menționat IGSU.\n\nÎn anul 2025 va continua desfășurarea campaniilor de prevenire pentru siguranța cetățenilor și de consolidare a încrederii în instituțiile de ordine publică. Printre obiectivele stabilite se regăsește, totodată, întărirea capacităților operaționale, deschiderea de noi remize de pompieri și dotări cu tehnică performantă.",
  "metadata": {
    "original_file": "Unghiul_0221.html"
  }
}