{
  "title": "Autoritățile publice locale din Ungheni sunt pregătite pentru sezonul de iarnă",
  "content": "Au mai rămas două săptămâni până când iarna își va intra în drepturi din punct de vedere calendaristic. „Lucrurile trebuie să fie bine organizate, ca, în caz de necesitate sau stare de urgență, să se ajungă peste tot în timp util”, a declarat primarul Vitalie Vrabie cu referire la pregătirea instituțiilor publice, întreprinderilor municipale și agenților economici pentru perioada rece a anului, scriu reprezentanții Primăriei municipiul Ungheni.\n\nLa finele săptămânii trecute, dânsul a convocat conducătorii întreprinderilor municipale, pentru a pune în discuție subiectul respectiv.\n\nLa momentul de față, sunt puse la punct planurile de intervenție pentru fiecare serviciu în parte, este pregătită tehnica din dotare, echipamentele de deszăpezire; în stoc sunt 150 tone de material antiderapant, urmând să fie achiziționate alte 50 de tone. Muncitorii sunt asigurați cu haine de iarnă.\n\nConform calculelor specialiștilor, cu toată tehnica din dotare de la momentul actual, în caz de ninsori abundente, absolut toate străzile și căile de acces din oraș pot fi curățate în timp de 12 ore. Urmează să fie achiziționate alte câteva utilaje, ca să se poată interveni mult mai operativ și eficient.\n\nTotodată, primarul a atenționat că, în cazuri excepționale, ar trebui să se implice și cetățenii, să dea dovadă de activism și responsabilitate. Fiecare om trebuie să conștientizeze faptul că este parte a societății și că trebuie să contribuie cu ce poate, pentru ca orașul să fie curat și amenajat.",
  "metadata": {
    "original_file": "Expresul_Ungheni_0037.html"
  }
}