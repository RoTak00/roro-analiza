{
  "title": "Lemnul se vinde cu 370-1250 de lei per metru ster. Moldsilva: Stocurile ajung pe toată iarna",
  "content": "Lemnele vor costa în acest sezon rece între 370 și 1250 de lei pe metru ster, în funcție de tipul de lemn și de zona de proveniență. Directorul agenției Moldsilva, Victor Durbală a dat asigurări că există stocuri de lemne pentru tot sezonul de încălzire, transmite IPN.\n\n„Stocurile disponibile depășesc 91 de mii de metri steri, iar până la sfârșitul anului se estimează încă 100 de mii de metri steri. Aceste cantități sunt suficiente pentru a acoperi necesitățile de încălzire ale populației în această iarnă”, a precizat Victor Durbală într-un interviu pentru Radio Chișinău.\n\nDirectorul Moldsilva a încurajat cetățenii să se adreseze întreprinderilor silvice pentru a achiziționa lemne, nu intermediarilor, pentru a evita astfel achizițiile de lemn tăiat ilegal.\n\nTotodată, Victor Durbală a venit cu un apel către populație să se implice activ în campania de plantare a puieților, sâmbătă, 16 noiembrie.",
  "metadata": {
    "original_file": "Unghiul_0384.html"
  }
}