{
  "title": "Ungheniul se află în topul raioanelor cu cele mai multe nașteri",
  "content": "Douăzeci și patru de mii de copii vii s-au născut în Republica Moldova în anul, 2023. Cifra este mai mică decât în anii 2021 și 2019, când s-au născut puțin peste 29 de mii și, respectiv, aproximativ 32 de mii de copii. Datele au fost prezentate de Biroul Național de Statistică. Potrivit instituției, fiecare al cincilea copil s-a născut în afara căsătoriei.\n\nCei mai mulți copii, la 1.000 de locuitori, s-au născut în raioanele Ungheni, Hâncești, Ștefan Vodă și Cantemir, iar cei mai puțini – în municipiul Chișinău și preponderent în raioanele de nord. Este vorba despre Briceni, Ocnița, Edineț și Dondușeni.\n\nLa 1 ianuarie 2024, numărul total al copiilor cu vârsta de 0-17 ani era de peste 508 de mii. Ponderea copiilor în numărul total al populației constituia 21 la sută.\n\nÎn același timp, mortalitatea infantilă la copiii până la un an a crescut în 2023 până la 10 decese la 1.000 de copii. În anii 2021 și 2019, au fost 8,5 și, respectiv, 8,4 cazuri de deces la 1.000 de copii.\n\nDe asemenea, a crescut speranța la viață la naștere, cu aproape trei ani față de 2021. Cea mai mare speranță la viață o au fetele – 76,4 ani, față de băieți – 67,5 ani.\n\nVârsta medie a mamei la prima naștere este de 25,3 ani. Ponderea femeilor care nasc până la 20 ani s-a redus în 2023 la 5,8 la sută, față de șase la sută în 2021 și aproape 5,9 la sută în 2019.\n\nPotrivit BNS, în 28 la sută dintre gospodării sunt copii, față de 72 la sută unde nu sunt. Majoritatea, sau 48 la sută dintre familii au un singur copii. Doi copii au 37 la sută dintre familii și trei copii doar 15 la sută.",
  "metadata": {
    "original_file": "Expresul_Ungheni_0021.html"
  }
}