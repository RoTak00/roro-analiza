{
  "title": "La Ungheni a început luna cadourilor. Printre beneficiari sunt persoanele cu dizabilități și familiile social vulnerabile",
  "content": "Grație ajutorului acordat de către Fundația „Love Moldova” din Marea Britanie, cu care Primăria colaborează de mai mult timp, 250 de persoane cu dizabilități din municipiul Ungheni au primit în dar pachete cu produse alimentare și de igienă. Prezentă la eveniment, președinta Fundației, Sharon Blyth, a menționat că a îndrăgit Republica Moldova în cei zece ani în care a stat aici și că anume datorită acestui fapt a creat fundația respectivă, prin intermediul căreia poate ajuta persoanele vulnerabile de la noi.\n\nViceprimarul Dionisie Ternovschi le-a reamintit încă o dată celor prezenți că și Marea Britanie, și țările membre ale Uniunii Europene sunt alături de noi, susținându-ne în permanență.\n\n„Vă mulțumim că nu ne uitați”, a spus, în numele celor prezenți, Tudor Baraghin, soția căruia se confruntă cu serioase probleme de sănătate, la fel ca și mulți alții, pentru care Fundația „Love Moldova” a pregătit cadouri.\n\nTotodată, circa 800 de copii din municipiul Ungheni, cu vârsta de până la 12 ani, majoritatea din familii vulnerabile, au primit daruri, oferite de către Asociația germană Round Table Moldova și Deutschland, în parteneriat cu JCI Moldova. Primăria a asigurat logistica necesară, a organizat, împreună cu Palatul de Cultură, spectacole pentru copii, astfel ca aceștia să aibă parte de o sărbătoare memorabilă.",
  "metadata": {
    "original_file": "Expresul_Ungheni_0406.html"
  }
}