{
  "title": "Ungheniul - în top 3 localități cu cele mai multe locuri vacante",
  "content": "Circa 10 800 de locuri de muncă vacante au fost propuse cetățenilor din întreaga țară de către Agenția Națională pentru Ocuparea Forței de Muncă (ANOFM) .\n\nPotrivit instituției, în profil teritorial, cele mai multe locuri vacante sunt înregistrate în municipiile Chișinău – 4 662, Bălți – 1 111 și Ungheni – 767. Cele mai puține locuri de muncă libere se atestă în raioanele Dubăsari – 27 și Rezina – 21.\n\nPentru persoanele cu nivel de instruire superior și mediu de specialitate sunt disponibile 2 690 de locuri de muncă vacante, ceea ce reprezintă circa 25% din numărul total de posturi. Astfel, pentru tehnicieni, maiștri și alți specialiști sunt propuse 1 379 de locuri vacante, iar pentru specialiști în diverse domenii – 503 posturi de muncă. Aceștia sunt urmați de angajații în sănătate și asistență socială – 401 locuri vacante, specialiști în activități financiare și asigurări – 138 de posturi și în învățământ – 106 locuri vacante.\n\nTotodată, pentru persoanele cu nivel de instruire secundar profesional și pentru muncitori necalificați, ANOFM propune 8 095 de locuri de muncă, ceea ce constituie 75% din numărul total. În domeniul industriei ușoare sunt propuse 1 927 de posturi, în cel de transport și depozitare – 1 152, iar pentru muncitorii calificați în domeniul artizanal – 1 091 de posturi vacante.\n\nPersoanele pot primi informații privind posturile vacante la subdiviziunile teritoriale pentru ocuparea forței de muncă ( https://anofm.md/ro/subdiviziuni ) sau pot suna la Centrul de Apel al ANOFM – 0 8000 1000.",
  "metadata": {
    "original_file": "Expresul_Ungheni_0389.html"
  }
}