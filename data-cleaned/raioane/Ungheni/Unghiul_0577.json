{
  "title": "Cerințe pentru importul și exportul de automobile",
  "content": "Serviciul Vamal informează proprietarii despre procesul de import al unui autoturism și actele necesare procedurii, insistând asupra faptului că pentru plasarea sub regim vamal de import a mijloacelor de transport este importantă respectarea tuturor cerințelor legale, transmite IPN.\n\nPotrivit Serviciului Vamal, mijloacele de transport pot fi importate indiferent de termenul de exploatare al lor. Acest termen se calculează pe baza anului de producere a autoturismului, și nu a anului de înmatriculare.\n\nProcedura de import se efectuează de către proprietar, de o persoană împuternicită legal sau de către un broker vamal licențiat. Drepturile de import variază în funcție de termenul de exploatare, capacitatea motorului și valoarea mijlocului de transport, care se calculează în vamă.\n\nPentru a importa un automobil, la posturile vamale sunt solicitate documente, precum actul de identitate al proprietarului, documentul ce confirmă dreptul de proprietate și pașaportul tehnic al mijlocului de transport. În cazul în care proprietarul este reprezentat de o altă persoană, mai este necesară procura eliberată persoanei respective.\n\nPersoanele fizice declară mijlocul de transport pe baza declarației vamale standard sau în scris, conform formularului declarației vamale. Formularul este eliberat de funcționarul postului vamal, unde se prezintă mijlocul de transport pentru vămuire.",
  "metadata": {
    "original_file": "Unghiul_0577.html"
  }
}