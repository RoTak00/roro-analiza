{
  "title": "Terenul de sport din Ungheni Vale va fi renovat",
  "content": "Un teren ca la carte, cu înveliș artificial, cauciucat, cu toate cele necesare pentru practicarea sportului, va fi amenajat în sectorul Ungheni Vale, în locul celui actual, care este deja depășit de timp.\n\nFinanțarea se va face din Fondul de Sinergie pentru Dezvoltare Urbană (FSDU) – ediția 2023-2024, co-finanțat din sursele Polish aid și lansat de Solidarity Fund PL în Moldova în parteneriat cu Ministerul Infrastructurii și Dezvoltării Regionale al Republicii Moldova.\n\nProiectul, întitulat „Renovarea infrastructurii sportive a zonei de revitalizare urbană a municipiului Ungheni”, mai prevede crearea și instruirea unor echipe de voluntari – promotori ai modului sănătos de viață, organizarea de campanii de sensibilizare și promovare a sportului și stilului sănătos de viață, instruiri ale antreprenorilor locali în vederea promovării afacerilor, desfășurarea unui festival cu genericul „Mod sănătos de viață”.\n\nDe notat că acest proiect, alături de alte 11 propuneri de proiecte ce vizează sectorul Ungheni Vale, face parte din Portofoliul de proiecte incluse în programul de revitalizare urbană al municipiului Ungheni 2023-2027, aprobat de Consiliul Municipal din 16 decembrie 2022. \n\n Portofoliul de proiecte este publicat pe pagina web a Primăriei – www.ungheni.md – la rubrica „Revitalizare urbană”.",
  "metadata": {
    "original_file": "Expresul_Ungheni_0335.html"
  }
}