{
  "title": "Clusterul Turistic „Dealurile Măgurii” din regiunea Ungheni are 3 trasee turistice noi",
  "content": "În anul 2024, în cadrul Clusterului Turistic „Dealurile Măgurii” din regiunea Ungheni au fost create 3 trasee turistice noi, care vor contribui la promovarea atracțiilor locale și a facilita explorarea de către turiști.\n\nTraseele turistice: „Pe meleagurile Movilei Măgura”, „Bucovina basarabeană” și „De la Prut la Movila Măgura” au fost elaborate de clusterul turistic „Dealurile Măgurii”, în colaborare cu Asociația de Dezvoltare a Turismului în Moldova. Traseele au fost create în cadrul programului „EU4Moldova: Regiuni-cheie”, finanțat de Uniunea Europeană și implementat de PNUD și UNICEF.\n\nÎn întreaga regiune au fost instalate 55 de indicatoare rutiere , care nu doar că îmbunătățesc orientarea vizitatorilor, dar și contribuie la promovarea atracțiilor turistice locale. De asemenea, au fost instalate 7 panouri informative, oferind turiștilor detalii despre punctele de interes și facilitățile disponibile. Membrii clusterului au creat 7 noi locuri de muncă, inclusiv pentru femei, contribuind la reducerea șomajului și la îmbunătățirea nivelului de trai pentru familiile implicate. Totodată, clusterul a dezvoltat noi produse și servicii turistice, inclusiv plimbări cu biciclete, apiterapie, karaoke și antrenamente fitness, toate menite să atragă turiștii. A fost elaborat Site-ul Clusterului și pagina de Facebook pentru a promova activitățile membrilor clusterului.\n\nTraseul turistic „De la Prut la Movila Măgura” include 36 de obiective turistice, cu o lungime totală a rutei de 118 km. Traseul pornește din satul Sculeni și continuă prin Gherman și Alexeevca, trecând prin Rădenii Vechi și Rezervația științifică „Plaiul Fagului”. Oferă oportunitatea de a vizita Biserica „Sfânta Treime” din 1890, Muzeul satului, fabrica „Dulce plai” și semnul comemorativ al principelui G. A. Potiomkin de Taurida. Traseul se încheie cu vizite la pensiunea „Ferma Vilador” din Slobozia-Măgura, Crama Mircești pentru degustări de vinuri și obiective culturale și istorice în satul Măgurele și Mircești.\n\nCel de-al doilea traseu, intitulat „Pe meleagurile Movilei Măgura”, are o lungime de 65 km și o durată de 8-9 ore. Acesta oferă o experiență diversificată, incluzând degustări de ceaiuri din plante medicinale locale și vizite la pensiunea „Ferma Vilador” din satul Slobozia-Măgura, raionul Sângerei, care oferă cazare, masă și agrement. Pe parcurs, turiștii pot explora Movila Măgura și satul Slobozia-Măgura, unde se află Biserica „Sfânta Treime”. În satul Măgurele se pot vizita casa părintească a umoristului Efim Tarlapan, Dealul Țiglău cu cele trei cruci, Muzeul satului și Biserica „Sfinții Mihail și Gavriil”.\n\nLa Mircești se găsesc locuri cu încărcătură istorică precum Casa prisăcarului Samson Hurghiș, școala construită în 1930 și pristolul bisericii de lemn „Sfântul Arhanghel Mihail”. Traseul include și o vizită la Mănăstirea „Sfântul Proroc Ilie Tesviteanul” și Crama Mircești, unde se organizează degustări de vinuri. Totodată, Pensiunea „Ferma Vilador” și Crama Mircești, parte din Clusterul turistic „Dealurile Măgurii”, oferă servicii pentru oaspeți, iar pensiunea „Ferma Vilador” funcționează și ca centru de informare turistică.\n\nCel de-al treilea traseu numit „Bucovina basarabeană” are o lungime de 50 km și se parcurge parțial pietonal. Traseul începe de la intersecția Bahmut și continuă spre Rezervația științifică „Plaiul Fagului”, situată la 4 km distanță. Următorul obiectiv este localitatea Rădenii Vechi, aflată la 5,6 km, unde se pot vizita Biserica „Sfânta Treime”, Muzeul satului găzduit în Casa de cultură, Fabrica „Dulce Plai” și Semnul comemorativ al principelui G. A. Potiomkin de Taurida. La o distanță de 25 km se află satul Pîrlița, care oferă un traseu local cu atracții precum Muzeul satului, Biserica „Sfântul Ioan Botezătorul”, locul fostei biserici din lemn „Sfântul Ioan Botezătorul”, ruinele conacului familiei Carastachi-Buharin, o porțiune de stradă cu pavaj vechi, fosta școală primară și Muzeul tehnicii agricole. Traseul se încheie la Pensiunea „Plopii fără Soț”, situată la 8 km distanță.\n\nFiecare traseu valorifică locația avantajoasă a regiunii și scoate în evidență peisajele și biodiversitatea unică, alături de atracții turistice precum rezervații naturale, movile emblematice și tradiții locale autentice. Traseele sunt gândite să satisfacă diverse preferințe, având o durată variabilă, de la excursii de cinci ore până la itinerarii de două zile, care includ popasuri și activități diverse, precum drumeții, vizite la obiective culturale și degustări de produse locale, potrivit PNUD.\n\n„Aceste trasee au o valoare importantă pentru trecutul și prezentul regiunii, deoarece ele îmbină tezaurul autentic local și reprezintă noi puncte de atracție turistică. Traseele turistice elaborate aduc diversitate în oferta turistică a regiunii și valorifică resursele turistice naturale şi antropice din regiunea Ungheni”, estimează Viorel Prisăcari, managerul clusterului turistic „Dealurile Măgurii”.\n\nClusterul turistic „Dealurile Măgurii” este unul dintre cele opt clustere susținute de programul Națiunilor Unite pentru Dezvoltare (PNUD) prin intermediul programului „EU4Moldova: Regiuni-cheie”, finanțat de Uniunea Europeană. Clusterul a beneficiat de un sprijin financiar în valoare de 100.000 de euro, utilizat pentru dezvoltarea infrastructurii turistice, promovare și susținerea antreprenorilor locali implicați în turism.\n\nNoile trasee turistice au fost elaborate în anul 2024 și vin să completeze oferta turistică a Ungheniului, care din 2021 are propriul brand, menit să consolideze competitivitatea regiunii în multiple domenii, inclusiv turism, investiții, atragere a afacerilor, exporturi, promovare externă și atragere a capitalului uman.\n\nPrin proiectele sale, PNUD a susținut dezvoltarea a alte 25 de trasee turistice.",
  "metadata": {
    "original_file": "Expresul_Ungheni_0017.html"
  }
}