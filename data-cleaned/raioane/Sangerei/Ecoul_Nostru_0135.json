{
  "title": "Schimbări în conducerea Administrației de Stat a Drumurilor. Numiri fără concurs. Noul director general interimar este urmărit penal pentru corupere pasivă | Ecoul Nostru",
  "content": "Fostul șef adjunct al Agenției pentru Supraveghere Tehnică (AST), Veaceslav Potop, aflat sub urmărire penală pentru corupere pasivă, a fost numit acum trei săptămâni director general interimar la Administrația de Stat a Drumurilor (ASD), o întreprindere care gestionează anual sute de milioane de lei. Cel care l-a numit – directorul general al Agenției Proprietății Publice (APP), Ghenadie Țepordei, spune că nu știe nimic despre urmărirea penală în privința lui Potop, chiar dacă ultimul a fost anterior reținut, apoi plasat în arest la domiciliu.\n\nCum a devenit vacantă funcția de director general al ASD\n\nPână la 14 februarie 2020 ASD era condusă de Gheorghe Curmei, al cărui contract de muncă pe doi ani, încheiat cu Ministerul Economiei, a expirat. Despre condițiile încheierii acestui contract Moldova Curată a scris acum doi ani.\n\nGheorghe Curmei spune că în ziua când contractul său a expirat, director interimar a fost numit Andrei Cuculescu, până atunci angajat la Ministerul Economiei. Nu i s-a propus să exercite interimatul până la organizarea unui concurs. Acum, Gheorghe Curmei nu mai este angajat al ASD. \n\n ”Atunci când mi s-a finalizat contractul, ASD era implicată în niște procese de judecată, arbitraje în care noi aveam deja rezultate, aveam succes. Când am plecat de acolo, erau peste 10 milioane de euro bani încasați din garanții de bună execuție sau de neonorare a obligațiilor contractuale. Era rezonabil ca pe perioada asta să mi se asigure mie interimatul sau să mi se dea voie să continui interimatul, pentru a duce la bun sfârșit toate aceste procese. Dar s-ar putea ca acesta să fie și unul dintre motive poate…”, a spus Gheorghe Curmei pentru Moldova Curată.",
  "metadata": {
    "original_file": "Ecoul_Nostru_0135.html"
  }
}