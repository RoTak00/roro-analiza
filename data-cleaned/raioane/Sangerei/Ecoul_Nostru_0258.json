{
  "title": "Centrul pentru Jurnalism Independent condamnă atacurile asupra presei, lansate în plină campanie electorală | Ecoul Nostru",
  "content": "Centrul pentru Jurnalism Independent (CJI) își exprimă îngrijorarea profundă și condamnă cu fermitate intensificarea campaniilor de denigrare și hărțuire îndreptate împotriva instituțiilor mass-media și jurnaliștilor din Republica Moldova. Instituția precizat într-un comunicat că în contextul campaniei electorale, se atestă o creștere alarmantă a atacurilor publice și a mesajelor calomnioase care urmăresc să submineze reputația profesioniștilor din domeniul mass-media și să afecteze activitatea acestora .\n\n„Reamintim că legislația Republicii Moldova garantează libertatea de exprimare, apără onoarea, demnitatea și siguranța jurnaliștilor. Acțiunile de intimidare, amenințare, defăimare și răspândire de informații false la adresa jurnaliștilor constituie abateri grave, ce trebuie sancționate ferm și prompt de autorități. Lipsa unor măsuri eficiente și rapide de contracarare generează starea de impunitate și încurajează perpetuarea acestor practici distructive pentru o societate democratică” , relatează instituția în comunicatul oficial.\n\nCJI îndeamnă toți jurnaliștii și instituțiile media vizate de astfel de campanii ostile să utilizeze toate mijloacele legale disponibile pentru a obține recunoașterea și remedierea prejudiciilor suferite. Încurajăm presa prejudiciată să acționeze în Justiție autorii atacurilor pentru a fi restabilită în drepturi prin publicarea dezmințirilor și exprimarea scuzelor publice.\n\nÎn limita resurselor disponibile, CJI oferă asistență și consultanță juridică jurnaliștilor și instituțiilor de presă de bună credință, sprijinind eforturile de protejare a libertății presei și de apărare a dreptului publicului de a fi informat corect.",
  "metadata": {
    "original_file": "Ecoul_Nostru_0258.html"
  }
}