{
  "title": "Maladiile oncohematologice pot fi depistate în R. Moldova cu ajutorul unui dispozitiv performant, anunță Ministerul Sănătății | Ecoul Nostru",
  "content": "Datorită acestui echipament, conform autorităților din sănătate, este posibilă imunofenotiparea prin citometrie în flux, „metodă aplicată în premieră la Institutul Oncologic, indispensabilă pentru stabilirea formelor de hemopatie malignă și a pronosticului maladiei”.\n\n„Diagnosticul stabilit cu o precizie sporită permite medicilor hematologi să aplice un tratament țintit și eficient, care crește șansele de vindecare ale pacienților. De asemenea, flowcitometrul este utilizat în scopul evaluării răspunsului la tratament.\n\nInstitutul Oncologic nu a avut niciodată un astfel de dispozitiv medical, acesta fiind procurat abia în anul 2022, în cadrul Programului național de control al cancerului. Pentru achiziționarea echipamentului și a consumabilelor Ministerul Sănătății a alocat peste 3,5 milioane de lei ”, arată un comunicat al Ministerului.\n\nAnalizatorul automat de hematologie este amplasat în Laboratorul de Imunologie și Genetică Moleculară, care din sursele fondurilor asigurării obligatorii de asistență medicală a fost reparat și dotat cu echipamente auxiliare, iar cu suportul Asociației Obștești „Viața fără leucemie” – amenajat cu mobilier.\n\nConform MS, în țara noastră, leucemiile acute se situează pe primul loc, la copii. În anul 2022 au fost diagnosticați cu cancer 78 de copii, dintre care 44 cu hemoblastoze și 34 cu tumori solide. În prezent, sub supravegherea medicilor de la Institutul Oncologic sunt 456 de copii cu tumori.",
  "metadata": {
    "original_file": "Ecoul_Nostru_0473.html"
  }
}