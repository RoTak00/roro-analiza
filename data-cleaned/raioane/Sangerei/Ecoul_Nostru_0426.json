{
  "title": "Succesul este utilizarea la maximum a capacităților pe care le posezi | Ecoul Nostru",
  "content": "Direcția Educație Sângerei are ca deziderat calitatea actului educaţional în ansamblul său, încurajând performanţa la orice nivel. Concursurile şcolare validează munca elevilor, a dascălilor, susţinerea părinţilor într-un traseu dificil și imprevizibil. Elevii, învingători ai olimpiadelor școlare raionale și republicane, sunt cei care și-au construit în fiecare zi idealuri, au muncit, s-au bucurat de fiecare rezultat obţinut, văzut ca promisiune pentru excelenţă. Perseverența şi responsabilitatea corelate cu alte calități ce-i caracterizează, sunt valori apropiate fiinţei lor.\n\nReferindu-se la frumoasele rezultate obținute în cadrul concursurilor școlare, organizate de către Direcția Educație Sângerei, șefa Direcției Educația, Maria Bajura a apreciat la justa valoare efortul și implicarea elevilor, care s-a soldat cu succesul binemeritat al acestora: ,, Felicitări elevilor pentru victoriile la olimpiadă, pentru voinţa, perseverenţa, profunzimea, creativitatea de care au dat dovadă, pentru această remarcabilă realizare. Participarea elevilor la concursuri este o mărturie elocventă a capacității intelectuale și a tuturor oportunităților care li se deschid în continuare. Cred însă, că misiunea lor nu se termină odată cu ceremonia de finalizare a acestei olimpiade. Tinerii ca ei sunt chemați să găsească soluții la o gamă mult mai diversă a problemelor cu care se confruntă societatea noastră. Aș spune că aceasta este una din provocările, cărora trebuie să le facă față și în anii ce urmează , conștientizând foarte bine că acestea vor fi multiple. Îndemnul nostru este de a fi ei însuși schimbarea, nu doar martorii ei.\n\nTotodată, menționăm că profesionalismul, curajul, tenacitatea sunt repere ce caracterizează profesorii, cei care oferă, pentru a primi recunoștință. Ei și-au antrenat discipolii în competiţii prestigioase, pentru a asocia numele instituției sale doar cu onoarea. Premiile elevilor sunt laurii aşezaţi în pace, pe capete înţelepte. \n\n Aducem mulțumiri profesorilor pentru efortul depus, pentru faptul că au reușit să le transmită și să le insufle discipolilor bucuria cunoașterii, a descoperirilor științifice, că pun bazele dezvoltării unei generații de tineri performanți.” Cu o remarcă în acest context, a venit și eleva LT,, A.Agapie Pepeni, Angela Buțcu, participantă la olimpiadă:\n\n,, Reușitele mele sunt rezultatul nenumăratelor încercări de a înțelege lumea, de a însuși subiecte intrigante și complexe și de a-mi satisface dorința de a deveni mai bună. Sunt fericită că am demonstrat o mentalitate caracterizată de ambiție și determinare, pentru că astfel mi-am valorificat pasiunea și capacitățile. Este substanțial să cauți ceea ce îți aduce entuziasm și să observi legătura acelui lucru cu toate conceptele existente, astfel, nu doar îți îmbunătățești abilitățile în cadrul acelei pasiuni, dar îți lărgești și orizonturile unei multitudini de cunoștințe.\n\nUn imens ajutor, pe care îl menționez de câte ori am ocazia, au fost și vor fi pentru totdeauna cărțile. Deși succesele mele se referă mai mult la limba engleză, nu m-am limitat doar la literatura artistică engleză sau americană, am citit operele autorilor din diverse părți ale globului și pe teme variate, fiind una din prioritățile mele. Dostoievski, Camus, Nietzsche, Steinbeck, Druță, Blaga și Bradbury sunt doar câțiva din îndrumătorii ce m-au propulsat către un univers de posibilități uluitoare. Este de asemenea încurajator, de a avea persoane ce te susțin si care te inspiră să te dezvolți. De aceea îi sunt recunoscătoare profesoarei de limbă engleză , doamnei Roșca Ala- diriginta mea, cât și familiei mele.\n\nIn final, vreau să menționez că eforturile depuse nu sunt niciodată înzadar, fiindcă au potențialul de a înflori în moduri neașteptate. Trebuie să devenim conștienți de capacitățile proprii și să aspirăm către a deveni cea mai bună versiune a noastră”.",
  "metadata": {
    "original_file": "Ecoul_Nostru_0426.html"
  }
}