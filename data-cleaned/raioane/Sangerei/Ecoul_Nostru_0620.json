{
  "title": "Să dăruim câte un mărțișor celor dragi | Ecoul Nostru",
  "content": "Iată, că aerul Primăverii pătrunde în totul din jur, în satele și orașele raioanelor noastre. Iarna, pare, se retrage, fiind „expulzată” de ghioceii firavi, care se impun prin albul imaculat al căpșorului ridicat deasupra solului, care nu vrea încă să cedeze răceala cumulată în timpul iernii.\n\nChioșcurile, mesele ambulante sunt încărcate de firele roșii –albe, împletite în sute de figuri, care mai de care mai superbe: floricele, picături, parcă de ceară, canafe gingașe, boboci de flori…\n\nUnele dintre figuri sunt enorme, pentru a bucura interiorul unei case sau oricărei alte încăperi. Cel mai aglomerat loc e din preajma fostului magazin universal și piața municipală. Fiecare dintre vânzători încearcă să ademenească trecătorii, să-i oprească pentru a face alegerea potrivită. Prețurile pipărate nu-i sperie pe cei hotărâți să „decoreze” reverul hainei cu aceste superbe și calde simboluri ale Primăverii. Tinerii, timizi, ținându-se de mână, discută aprins despre aceste bijuterii ale Primăverii. Niște copilași gălăgioși și agitați, nu-și pot rupe privirile de la îngemănatele culori albe –roșii, care le văd dăruite mămicilor, surioarelor, profesoarelor dragi, prietenelor…\n\nPlouă…Picăturile reci încearcă să se strecoare printre firele roșii-albe ale MĂRȚIȘORULUI. Concertele din cadrul MĂRȚIȘORULUI MUZICAL întregesc această bucurie a sufletului și a inimii. Azi, pășim cu fermitate în anotimpul care ne răsfață cu ghiocei, fețe zâmbitoare și licărul razelor de soare. În primăvară chiar și stele de pe cer par niște mărțișoare. Primăvara începe cu tradiționalul Festivalul Internațional de Muzică Mărțișor. Și în acest an, festivalul se va desfășura în perioada 1-10 martie și va aduce în fața publicului multă dispoziție bună. Potrivit lui Valeriu Rusu, șeful secției cultură: „Fiecare ediție a mâțișorului se constituie într-un veritabil eveniment artistic. Programul festivalului din anul curent este deosebit de bogat. La Sângerei și în satele raionului vor urca în scenă cele mai renumite colective artistice din oraș și raionul Sângerei, dar și vestiți artiști din țară. Inaugurarea evenimentului, va avea loc pe 1 martie, cu spectacolul muzical „Mărțișorul copiilor”, susținut de Centrul de Creație și Agrement din orașul Sângerei.\n\nÎn continuare, pe 3 martie, la Casa de Cultură din orașul Sângerei, cântă fanfara, „Dialog între generații.”. Pe 6 martie, în scena Casei de Cultură „Nicolae Iorga”, începând cu ora 15.000, în cadrul celei de-a 58-a ediție a Festivalului Internațional vor evolua adevărate perle ale folclorului neamului, spectacol muzical grandios cu genericul „De ziua Ta am Venit la Sângerei”.\n\n8 martie, melomanii din satul Coșcodeni, se vor bucura la ora 15.00 de evoluarea orchestrei de muzică populară „Busuioc moldovenesc”, îi vor încânta cu vocile lor soliști Anatol Latășev, Gabriela Hîrbu și Ansamblul de dansuri „Brâulețul”.\n\nPe 9 martie locuitorii din satele Copăceni și Alexăndreni se vor bucura de un regal concert artistic unde vor evalua Anișoara Puică și Vitalie Dani.\n\nPe 10 martie, va avea loc închiderea festivalului, participă Școlile de Arte din raion.”\n\nTuturor participanților Festivalului Internațional Mărțișor 2024 le dorim evoluări performanțe, un auditoriu receptiv, multe aplauze și culori, iar spectatorilor adevărate clipe de revelație în compania artiștilor îndrăgiți.\n\nCu prilejul sosirii primăverii și a sărbătorilor ei splendide, echipa ziarului Ecoul nostru vă prinde la piept câte un mărțișor tandru, aducător de pace, liniște sufletească, lumină, speranță, dragoste, iubire. Să dăruim câte un mărțișor celor dragi.",
  "metadata": {
    "original_file": "Ecoul_Nostru_0620.html"
  }
}