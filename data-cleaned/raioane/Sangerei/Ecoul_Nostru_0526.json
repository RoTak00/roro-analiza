{
  "title": "COVID ia amploare prin indiferența noastră | Ecoul Nostru",
  "content": "În raion ia amploare infecția COVID-19. Acest fapt îl confirmă Gheorghe Balea, medicul epidemiolog-șef al Centrului de Sănătate Publică Sângerei. Numărul infecțiilor crește, inclusiv în rândurile elevilor și cadrelor didactice. \n\n Miercuri, 23 septembrie, numărul lor se menținea în creștere – plus 13 cazuri în raion, dintre care 6 în orașul Sângerei. Alarmant este și faptul că persoanele plasate în carantină și autoizolare nu respectă acest regim. Populația este alarmată și se revoltă pe situațiile date, știind că persoanele suspecte de COVID sau confirmate își permit să se plimbe liber printre oameni și prin locurile publice, provocând în continuare îmbolnăviri și creșterea numărului de infecții. \n\n Astfel, COVID-ul ia amploare și prin indiferența noastră. \n\n Directorul adjunct al Spitalului raional Vasile Malcoci a spus că „sunt îngrijorați de creșterea alarmantă a numărului de pacienți COVID-19. Doi dintre pacienții internați în secția reanimare sunt în stare extrem de gravă. Numărul în creștere al pacienților a determinat administrația spitalului să mai reprofileze încă o secție pentru tratament COVID.” \n\n În concluzie, epidemiologul Gh.Balea a îndemnat la conlucrare, sugerând organelor de poliție să întreprindă vizite inopinate la domiciliile și în localitățile persoanelor care sunt în autoizolare. Să se convingă de respectarea măsurilor, să pedepsească persoanele care aleg a se plimba nestingherit ignorând restricțiile impuse contra COVID, pentru curmarea răspândirii virusului și protecția celor din jur.",
  "metadata": {
    "original_file": "Ecoul_Nostru_0526.html"
  }
}