{
  "title": "PROTEJAȚI-VĂ DE EFECTELE CANICULEI | Ecoul Nostru",
  "content": "Vremea caniculară poate să deregleze întreg echilibrul organismului provocând stări de stres, astenie fizică și nervoasă, migrene, moleșeală, insomnie, surmenaj fizic și intelectual, leșin, deshidratare, oboseală generală, arsuri, erupții, acutizarea multor boli netransmisibile, etc. Cei mai vulnerabili sunt copii, persoanele în vârstă și cele boli cronice, gravidele.\n• Arsuri locale ale pielii : mai întâi pe umeri și nas, urmate de febră, amețelii, frisoane, dureri de cap, bătăi frecvente de inimă, greață, vomă și în cazuri grave – pierderea cunoștinței.\n• Deshidratarea : creșterea excesivă a transpirației, care are rol de regulator termic și împiedică astfel supraîncălzirea corpului. Odată cu apa, organismul mai pierde și săruri minerale și vitamine (mai ales cele hidrosolubile), declanșând astenie fizică, perturbări ale proceselor metabolice sau o acutizare a bolilor cronice.\n• Generarea de crampe, șoc hipertermic, stări de epuizare . Crampele de căldură apar la nivelul abdomenului, brațelor, membrelor inferioare, mai ales în caz de transpirație abundentă. Dacă aceste crampe durează mai mult de o ora este necesară asistența medicală. Surmenajul (epuizarea puterilor) cauzat de caniculă apare după o anumită perioadă și se manifestă prin somnolență, senzație de slăbiciune, oboseală, somn agitat sau insomnie.\n\nEfectele nefavorabile ale caniculei în mare măsură pot fi prevenite, urmând următoarele recomandări:\n• evitați să ieșiți din casă între orele 11.00 – 17.00;\n• utilizați mijloace de protecție: pălării, umbrele, ochelari de soare, cremă cu factor de protecție. Se recomandă, ca lentilele ochelarilor de soare să fie de culoare cenușie, verde sau maro, iar crema protectoare cu factorul de protecție nu mai puțin de 50%, se va aplica cu 30 de minute înaintea expunerii la soare și reaplicată periodic la fiecare 2 ore;\n• evitați eforturile fizice intense în perioada zilei în care temperatura atinge valorile maxime;\n• mențineți o igienă bună a corpului. Frecvent sau la necesitate faceți duș/baie.\n• consumați zilnic cel puțin 2 litri de lichide (apă potabilă, apă minerală sau plată îmbuteliată, ceaiuri) la temperatura aerului;\n• consumați zilnic fructe și legume în stare crudă, ca fiind o sursă importantă de vitamine și substanțe minerale importante organismului în timpul caniculei, de asemenea, dispare senzația de sete continuă, datorita efectului treptat de eliberare a apei din produsele vegetale;\n• asigurați o alimentație cu conținut caloric redus (lactate, fructe, legume) săracă în grăsimi, evitați consumul de alimente cu conținut sporit de grăsimi, sare, zahăr, a bucatelor prăjite sau afumate, alimentelor procesate, fast-food, etc.;\n• plimbările în aer liber și practicarea activităților fizice se recomandă doar în orele dimineții până la orele 11.00 sau seara după orele 18.00.\n\nAerisiți și igienizați sistematic încăperile la domiciliu și la locul de muncă\n• închideți ferestrele expuse la soare în orele de caniculă, acoperiți ferestrele cu jaluzelele și/sau draperii;\n• reglați climatizorul, astfel încât temperatura să fie cu 5 grade mai mică decât temperatura de afară;\n• deconectați sau reduceți intensitatea luminii artificiale și deconectați de la rețea aparatele electrocasnice de care nu aveți strictă nevoie.\n\nPe timpul caniculei, copii sunt cei mai vulnerabili din cauza că temperatura lor crește de 2-3 ori mai repede decât la adulți:\n• dați-i copilului să consume cât mai des lichide proaspete, chiar dacă acesta nu le cere;\n• evitați să lăsați copilul până la 5 ani fără supraveghere, chiar pentru perioade scurte de timp, în automobile parcate la soare si evitarea deplasării acestora pe distanțe lungi, în vehicule fără posibilități de climatizare;\n• asigurați-vă cu rezervă de apă în cantități suficiente, în cazul unei deplasări;\n• evitați plimbările cu copilul sub 1 an în orele caniculare;\n• preparați mâncarea copilului imediat înainte de a fi consumată. Alimentația copilului trebuie să includă legume, fructe, decocturi din plante.\n\nAveți grijă ca persoanele în etate cu dificultăți de deplasare, persoanele cu dezabilități să fie asigurate cu cel puțin 2 litri de apă potabilă/zi, manifestând solidaritate și sesizând asistența socială, autoritățile publice locale. Persoanele în vârstă devin vulnerabile, datorită metabolismului și procesului de termoreglare încetinit, inclusiv și acutizării bolilor cronice (hipertensiune, diabet, boli respiratorii, de inimă, etc.). Acestor persoane li se recomandă să urmeze tratamentul prescris de medic. Dacă starea generală se va agrava – veți apela de urgență după asistență medicală.",
  "metadata": {
    "original_file": "Ecoul_Nostru_0447.html"
  }
}