{
  "title": "Zece ani de la instituirea regimului liberalizat de vize cu UE pentru cetățenii R. Moldova | Ecoul Nostru",
  "content": "În urmă cu un deceniu, la 28 aprilie 2014, a fost eliminată obligativitatea deținerii vizelor pentru basarabeni care călătoresc în statele membre ale Uniunii Europene pentru o perioadă de scurtă ședere. Această măsură a deschis noi oportunități, facilitând călătoriile în scopuri turistice, de afaceri sau de studiu, și a consolidat legăturile culturale și economice între Republica Moldova și statele membre UE.\n\nÎn această perioadă, peste două milioane de basarabeni au vizitat tarile UE și au economisit cel puțin 270 de milioane de euro pentru obținerea vizelor.\n\nAmintim că Dialogul Republica Moldova-UE privind liberalizarea regimului de vize a fost lansat la 15 iunie 2010, Planul de Acțiuni fiind oferit R. Moldova la 24 ianuarie 2011.\n\nLa 27 noiembrie 2013, Comisia Europeană a propus liberalizarea regimului de vize pentru cetățenii Republicii Moldova. Aceasta a confirmat că Republica Moldova a îndeplinit toate condiționalitățile Planului de Acțiuni și a fost susținută de Consiliul UE la 20 decembrie și Parlamentul European la 27 februarie 2014. Începând cu data de 28 aprilie 2014 cetățenii Republicii Moldova pot călători fără vize în UE.",
  "metadata": {
    "original_file": "Ecoul_Nostru_0102.html"
  }
}