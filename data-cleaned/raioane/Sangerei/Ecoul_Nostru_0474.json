{
  "title": "Copii din localitățile rurale vor beneficia de servicii stomatologice gratuite | Ecoul Nostru",
  "content": "Copiii din localitățile rurale ale țării pot beneficia gratuit și în acest an de servicii stomatologice acoperite din mijloacele financiare ale fondului măsurilor de profilaxie al Companiei Naționale de Asigurări în Medicină.\n\nPotrivit CNAM, în perioada 6-10 februarie, echipele mobile de medici specialiști se vor afla în mai multe localități din raioanele Telenești și Sângerei. Astfel, în zilele de 6-8 februarie medicii vor activa în Bănești, raionul Telenești. Între 6 și 10 februarie stomatologi vor face consultații în Heciul Nou, r-nul Sângerei și pe 9 și 10 februarie – în Coropceni, r-nul Telenești.\n\nPentru prestarea serviciilor medicale stomatologice de către echipele mobile de medici specialiști, în fondul măsurilor de profilaxie pentru acest an au fost planificate peste patru milioane de lei (circa 195 de mii de euro). Anul trecut, aproape 19 mii de copii din diverse localități rurale ale țării au beneficiat gratuit de servicii stomatologice în valoare de peste 3,7 mln de lei.",
  "metadata": {
    "original_file": "Ecoul_Nostru_0474.html"
  }
}