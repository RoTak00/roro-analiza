{
  "title": "Au semnat un acord de de colaborare | Ecoul Nostru",
  "content": "Parteneriatul reprezintă un pas semnificativ în consolidarea relațiilor dintre Republica Moldova și România în domeniul educației.\n\nRecent, Direcția Educație Sângerei și Universitatea „Ștefan cel Mare” din Suceava au semnat un acord de colaborare pentru a sprijini dezvoltarea educației și formării profesionale. Colaboratorii Direcției Educației împreună cu șeful Direcției Educație Nicolae MELINTE au fost familiarizați cu toate oportunitățile de care pot beneficia și care ar fi contribuția lor întru prosperare sistemului educațional din raionul Sângerei.\n\nParteneriatul a avut ca scop principal valorificarea patrimoniului istoric și cultural prin organizarea de aplicații și evenimente care să promoveze educația interculturală în spiritul valorilor europene.\n\nPrin acest parteneriat, cadrele didactice din Sângerei vor beneficia de cursuri de formare continuă și de perfecționare profesională la standarde europene.\n\nUniversitatea „Ștefan cel Mare” din Suceava va acorda sprijin Direcției Educație Sângerei în vederea organizării unor vizite la Suceava, la acțiuni precum „Porți deschise”, „Școala altfel” și etc.\n\nElevii vor avea acces la programe educaționale inovative și la activități de diseminare și valorizare a ofertei educaționale universitare a Universității ,,Ștefan cel Mare” din Suceava, inclusiv și prin derularea de campanii de înscriere. Direcția Educație va sprijini participarea elevilor și profesorilor la evenimente culturale internaționale și va acorda sprijin USV pentru desfășurarea campaniilor de admitere.",
  "metadata": {
    "original_file": "Ecoul_Nostru_0331.html"
  }
}