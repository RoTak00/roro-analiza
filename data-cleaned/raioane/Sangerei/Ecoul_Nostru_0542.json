{
  "title": "COVID-ul înaintează, nu cedează | Ecoul Nostru",
  "content": "Situația epidemiologică în raion privind evoluția noului tip de coronavirus continuă să fie stresantă. COVID-ul nu cedează, dar înaintează. La momentul actual sunt înregistrate 357 de cazuri confirmate. Acestea cresc de la zi la alta. \n\n Apar și noi focare depistate. Din acest motiv, Gheorghe Balea, epidemiologul principal al Centrului de Sănătate Publică Sângerei insistă pe crearea încă a unui grup de medici care să activeze în localitățile din zona Dumbrăviței, Chișcăreni, Coșcodeni. „Echipele mobile de la Sângerei se deplasează constant în teritoriu, dar nu reușesc să acopere prin intervențiile sale, toate necesitățile de prevenire a COVID-ului. \n\n Ar fi benefic situației date crearea încă a unui grup de lucru, pentru zona la care m-am referit. Cu cât COVID-ul înaintează, cu atât noi mai mult trebuie să ne opunem prin activități concrete și să nu cedăm. Aș mai remarca existența unei conlucrări active între instituțiile medicale din raion, asigurând astfel o informare clară asupra evoluței situației epidemiologice. Aceasta influențează pozitiv asupra prevenirii infecției.” \n\n Susținând acest context de unitate a eforturilor contra infecției, Vasile Malcoci, directorul adjunct al Spitalului raional, pledează pentru deschiderea unei noi Secții COVID, cu forme ușoare. \n\n Administrația spitalului este recunoscătoare echipajelor medicale, care realizează consultarea și trierea pacienților suspecți de Covid, cât și personalului medical, implicat în tratamentul pacienților infectați.",
  "metadata": {
    "original_file": "Ecoul_Nostru_0542.html"
  }
}