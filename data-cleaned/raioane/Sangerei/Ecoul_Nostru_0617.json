{
  "title": "La Dumbrăvița, oamenii se adună în șezători pentru a promova și a transmite tradițiile și obiceiurile lăsate de strămoși | Ecoul Nostru",
  "content": "În frumoasa zi de 24 februarie , când întreaga făptură îl venerează pe Dragobete- sărbătoare populară a dragostei, artiștii amatori de la Casa de Cultură , împreună cu APL, și-au dat întâlnire în Casa Mare.\n\nGospodarii și gospodinele din sat respectă această sărbătoare la fel ca și cele religioase. Nu muncesc în câmp, doar prin gospodării și case crezând că Dragobete îi va ajuta să aibă un an îmbelșugat.\n\nConform tradiției, în această zi trebuie să ne bucurăm, să râdem, să întâmpinăm primăvara cu oameni dragi și să petrecem. În popor se spune că cine participă la Dragobete va fi ferit de boli tot anul.\n\nCu dragoste de folclor și tradiții, la șezătoare au răsunat cântece de dragoste și dor. Cei prezenți au dansat, au spus glume , au stat la povești. Un farmec deosebit au dat șezătorii muzicanții de la nordul Moldovei , din cadrul proiectului Caravana Muzicală ,, Moldova Europeană,, – coordonator, Gheorghe Șova. Datorită măiestriei artistice de care au dat dovadă oaspeții, gazda a avut ocazia să interacționeze , să asculte și să vadă instrumente muzicale vechi precum : cimpoiul, naiul, fluierul, ocarina, cavalul, vioara și toba astfel producându-se și alianța între generații.\n\nTradițiile frumoase nu se vor pierde atâta timp cât mai există oameni care și le amintesc, le duc dorul și ne povestesc despre ele. Este de datoria noastră să păstrăm aceste frumoase perle și să le promovăm tinerilor generații pentru a nu dispărea valorile neamului nostru.",
  "metadata": {
    "original_file": "Ecoul_Nostru_0617.html"
  }
}