{
  "title": "Geniul poetului renaște prin glasul tinerilor | Ecoul Nostru",
  "content": "La lumina Luceafărului, întru slava numelui ce strălucea necontenit peste neamuri și veacuri, Liceul Teoretic “Nicolae Casso” a prăznuit cu adâncă pioșenie 175 de ani de la nașterea marelui nostru poet național, Mihai Eminescu. Sub cerul încărcat de versuri și visare, în sala de festivități a instituției, s-a țesut un moment de înălțare sufletească, prinos de recunoștință pentru cel ce a dăruit cuvântului românesc o aripă de Luceafăr .\n\nActivitatea ce a purtat genericul „Eminescu- nume sfânt de Luceafăr pe pământ”, a fost gândită și desăvârșită de către doamna profesoară de limba și literatura română Galina BARBACAR I, sprijinită cu râvnă și har de discipolii săi. Sub ghidarea dânsei, sufletele tinere au readus la viață poezia, proza și gândirea eminesciană, împletind armonios cuvântul cu imaginea, sunetul cu simțirea.\n\nElevii gimnaziului și liceului, adunați cu emoție în priviri, au privit cum geniul poetului renaște prin glasurile tinerilor ce au recitat bijuteriile poetice eminesciene. În murmur de poezie și glasuri de cântare, sala s-a preschimbat într-un tărâm al veșniciei, unde chipul lui Eminescu veghea peste oștirea de visători ai prezentului.\n\nAceastă întâlnire de suflet ne-a amintit că Eminescu nu este doar poetul iubirii și al dorului, ci și o călăuză în cunoașterea lumii, a firii și a nemărginirii, iar prin inimile pline de dorință ale dascălilor și elevilor, numele său va străluci mereu în inimile noastre, asemeni unui luceafăr ce nu apune niciodată.\n\nFie ca acest moment să rămână o mărturie vie a iubirii noastre pentru Eminescu, iar versul său să răsune peste timpuri ca o chemare spre înțelepciune și frumos.",
  "metadata": {
    "original_file": "Ecoul_Nostru_0001.html"
  }
}