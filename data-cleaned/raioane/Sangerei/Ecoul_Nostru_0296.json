{
  "title": "V-ați schimbat domiciliul după ultima partcipare la alegeri? Ce trebuie să faceți pentru a putea vota pe 20 octombrie la locul șederii | Ecoul Nostru",
  "content": "Cetățenii cu drept de vot care și-au schimbat locul de ședere după ultima participare la alegeri pot să-și declare locul nou de domiciliu la pretura de sector sau primărie, pentru a putea fi înscriși în lista electorală la secția de votare deschisă în apropierea locului de trai.\n\nPotrivit Comisiei Electorale Centrale, pin această procedură, alegătorul va fi înscris în lista electorală de bază, corespunzător locului șederii, cu mențiunea „Declarația de ședere” la rubrica „Notă”. Concomitent, alegătorul va fi radiat automat din lista electorală unde acesta își are domiciliul sau reședința temporară valabilă.\n\nLa depunerea declarației, alegătorul va prezenta actul de identitate, iar registratorul va face mențiunile necesare în Registrul de Stat al Alegătorilor și va elibera o recipisă privind confirmarea faptului declarării locului nou de ședere.\n\nTermenul de depunere a declarațiilor este de cel târziu cu 25 de zile înainte de ziua alegerilor, adică 25 septembrie 2024, inclusiv.\n\nDeclarația depusă este valabilă doar pentru un singur scrutin electoral. Declarațiile depuse pentru scrutinele anterioare nu sunt valabile.",
  "metadata": {
    "original_file": "Ecoul_Nostru_0296.html"
  }
}