{
  "title": "[:ro]Un absolvent din orașul Căușeni v-a dona liceului unde a învățat un autobus[:]",
  "content": "O companie din R. Moldova, în care lucrează un absolvent al Liceului Teoretic „Mihai Eminescu” din orașul Căușeni, vrea să procure un autobuz școlar pentru această instituție de învățământ.\n\nPotrivit unui comunicat al Ministerului Educației și Cercetării (MEC), firma în care activează Ion Căpățână este dispusă să cheltuiască un milion de lei pentru a face această donație liceului de la Căușeni, transmite Știri.md.\n\nAbsolvent, în prezent reprezentantul companiei, Ion Căpățână, a povestit despre cum mergea zilnic pe jos cel puțin 45 minute până la liceu pentru a avea acces la studii mai bune.\n\nPrin implicarea în această inițiativă el și colegii săi își propun să ajute elevii să ajungă mai rapid la școală și să opteze pentru o școală mai bună.\n\nMinistrul Dan Perciun a mulțumit reprezentanților companiei Lux Proba Grup pentru angajamentul pe care și l-au asumat, menționând că investițiile în școli sunt o prioritate pentru Guvern.\n\nParteneriatul Național „Moldova pentru Educație”, lansat în Săptămâna Educației, este o inițiativă a Ministerului Educației și Cercetării, desfășurată sub patronajul Președinției Republicii Moldova. Scopul parteneriatului este de a uni eforturile Guvernului, mediului de afaceri și ale partenerilor externi pentru modernizarea educației din Republica Moldova.\n\nPână în prezent, 13 companii private și-au asumat angajamentul public de a contribui la modernizarea sistemul educațional din țara noastră, prin investirea a 19 milioane de lei în infrastructura și dotarea celor 35 de instituții care fac parte din Rețeaua Școlilor Model.",
  "metadata": {
    "original_file": "StudioL_0088.html"
  }
}