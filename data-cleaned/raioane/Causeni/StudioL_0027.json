{
  "title": "[:ro]Comuna Chetrosu din raionul Anenii Noi are apă mai curată la robinete.[:]",
  "content": "Este vorba despre un proiect de aproape 5 milioane de lei care a permis construirea a 1,72 km de rețea de distribuție a apei modernă și instalarea a două turnuri de apă noi în satul Todirești, parte a comunei Chetrosu. Datorită acestui fapt astăzi aproape 50% dintre locuitorii satului beneficiază acum de acces la apă potabilă de calitate, la presiune optimă.\n\nDe asemenea, rezultatele pozitive ale acestui proiect au contribuit la succesul primăriei în obținerea unui nou grant din partea programului „Satul European”, pentru implementarea celui de al doilea proiect de aprovizionare cu apă, care urmează să fie realizat în satul Chetrosu.\n\nPe data de 21 noiembrie, lucrările de construcție a rețelelor de apă au fost monitorizate de delegația USAID care a alocat în acest sens 1,4 milioane de lei.\n\nProiectul de reabilitare a rețelei de alimentare cu apă a reprezentat o prioritate pentru localitate, având în vedere problemele existente în accesul la apă potabilă. Starea uzată a sistemului vechi de distribuție a apei și capacitatea insuficientă a turnului de apă afectau negativ atât calitatea, cât și disponibilitatea apei, provocând întreruperi frecvente și costuri ridicate de întreținere.\n\nAceste inițiative reflectă importanța dezvoltării locale susținute, care contribuie direct la creșterea nivelului de trai și la consolidarea comunităților rurale. Agenția USAID, prin programul său de sprijin pentru guvernare locală, Comunitatea Mea , demonstrează un angajament ferm față de dezvoltarea locală participativă a comunităților din Republica Moldova, contribuind la transformarea lor vitală și durabilă.",
  "metadata": {
    "original_file": "StudioL_0027.html"
  }
}