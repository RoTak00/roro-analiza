{
  "title": "[:ro]FOTO/ Un cetățean libanez reținut la aeroport după ce a încercat să introducă în țară șase amortizoare pentru arme și un dispozitiv optic pentru arme[:]",
  "content": "Funcționarii postului vamal Aeroport Internațional Chișinău au depistat, în seara zilei de 29 decembrie, o tentativă de contrabandă cu mărfuri supuse controlului strategic. Cazul a fost înregistrat în timpul verificării bagajelor pasagerilor de la cursa „Chișinău-Istanbul”.\n\nUn bărbat în vârstă de 30 de ani, cetățean libanez, a încercat să traverseze zona de control vamal prin culoarul verde destinat pasagerilor care nu au nimic de declarat.\n\nÎn urma redirecționării acestuia către controlul detaliat, în bagajul său au fost descoperite șase amortizoare pentru arme și un dispozitiv optic pentru arme, toate fiind bunuri strategice supuse unor reglementări stricte.\n\nAceste bunuri sunt considerate mărfuri strategice la nivel internațional, iar reglementările naționale impun control strict asupra importului, exportului și tranzitului acestora.\n\nToate bunurile identificate au fost ridicate, iar cazul este investigat penal de către Direcția urmărire penală a Serviciului Vamal, sub conducerea PCCOCS.\n\nPersoana a fost reținută pentru 72 de ore, în conformitate cu prevederile legale și la această etapă beneficiază de prezumția de nevinovăție.\n\nAutoritatea de investigație va continua să informeze publicul cu privire la evoluția acestui caz, asigurând protecția drepturilor părților implicate. Informațiile de interes public major vor fi comunicate în funcție de progresul investigațiilor.\n\nServiciul Vamal reafirmă angajamentul său ferm în combaterea contrabandei și în asigurarea securității la frontierele Republicii Moldova.",
  "metadata": {
    "original_file": "StudioL_0008.html"
  }
}