{
  "title": "[:ro]Exerciții cu rezerviștii Forțelor Armate, în luna mai[:]",
  "content": "Armata Națională planifică în luna mai desfășurarea exercițiilor cu rezerviștii Forțelor Armate.\n\nPotrivit şefului Centrului Gestionare Resurse de Mobilizare și a efectivului Armatei Naționale, colonel Octavian Druţă, exercițiile se vor desfășura în perioadele 15-19 mai și 22-26 mai curent. În acest context, Centrele Militare Teritoriale (CMT) vor invita rezerviștii la sediile CMT-lor pentru actualizarea datelor personale, precum și pentru înmânarea ordinelor pentru participare la instruire.\n\nExercițiile au ca scop verificarea aptitudinilor rezerviștilor și familiarizarea acestora cu echipamentul și armamentul din dotarea Armatei Naționale.\n\nTotodată, participanții la exercițiu, care durează cinci zile, vor studia regulamentele militare, vor face cunoștință cu baza materială de instrucţie, tehnica militară și armamentul de infanterie.\n\nExercițiile se desfășoară în conformitate cu cerințele Legii cu privire la rezerva Forțelor Armate, precum și Planului de instruire al Armatei Naționale pentru anul 2023 și nu au tangență cu situația de securitate din regiune.\n\nÎn acest context, Ministerul Apărării solicită cetățenilor care vor primi ordine de chemare, să se abțină de la publicarea acestora pe rețelele de socializare, ceea ce ar putea genera speculații.\n\nDe notat că astfel de exerciții au fost organizate și în anii precedenți, cele mai recente au fost desfășurate în luna aprilie curent.",
  "metadata": {
    "original_file": "StudioL_0262.html"
  }
}