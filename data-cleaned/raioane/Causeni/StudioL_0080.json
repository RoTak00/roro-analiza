{
  "title": "[:ro]VIDEO/ Amenzi de la 25 000 la 37 500 de lei pentru cei care își vând votul[:]",
  "content": "Alegătorii care vor pretinde, accepta sau primi bani, bunuri, băuturi alcoolice, servicii, produse din tutun sau alimentare pentru a favoriza sau a defavoriza un anumit candidat electoral, riscă amenzi de la 25 000 la 37 500 de lei. Un proiect de lege care prevede acest lucru a fost votat joi, 11 iulie, în prima lectură de 69 de deputați, cel puțina asta afirmă deputatul Adrian Cheptonar, deputat PAS, în cadrul emisiunii Accent Direct de la Studio-L.\n\nInițiativa legislativă aparține unui grup de deputați din Partidul Acțiune și Solidaritate (PAS) „în vederea sancționării coruperii pasive în perioada campaniei electorale, în ziua precedentă scrutinului electoral sau în ziua alegerilor”\n\nProiectul de lege exclude materialele de agitație electorală, achitate din fondul electoral, cum ar fi afișele, pliantele, cărțile poștale, caiete, ilustrate, pixuri, brichete, cutii de chibrituri, insigne, ecusoane, CD-uri, DVD-uri, suporturi de stocare USB, fanioane, steaguri, cărți, pungi, tricouri, chipiuri, eșarfe și alte obiecte cu valoare de până la o sută de lei, care sunt utilizate legitim în procesele electorale.\n\n„Precedentele existente pe parcursul anilor în cadrul scrutinelor electorale au demonstrat faptul că acțiunile de corupere a alegătorilor sunt frecvente în cadrul campaniilor electorale. Deși există mecanisme legale care contribuie la combaterea coruperii, acest fenomen urmează să fie abordat constant în vederea îmbunătățirii cadrului legal ce ar permite alinierea la cele mai bune standarde în domeniul integrității publice”, se menționează în nota informativă a proiectului de lege.\n\nDocumentul va fi propus spre examinare în a doua lectură în plenul Parlamentului. După adoptare, modificările legislative vor intra în vigoare la data publicării în Monitorul Oficial.",
  "metadata": {
    "original_file": "StudioL_0080.html"
  }
}