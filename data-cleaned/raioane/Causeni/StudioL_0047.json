{
  "title": "[:ro] Femeia care și-a ucis copilul de 5 ani acum o lună în urmă a decedat [:]",
  "content": "Femeia din Căușeni, care la mijlocul lunii septembrie și-a omorât băiatul de 5 ani, iar apoi a încercat să se sinucidă, a murit subit în instituția medicală în care urma să treacă expertiza psihiatrică.\n\nViolina Moraru, responsabilă pentru comunicarea din cadrul Procuraturii Generale a confirmat decesul femeii, menționând că, pe parcursul efectuării urmăririi penale, în scopul constatării dacă învinuita a acționat cu discernământ, a apărut necesitatea dispunerii expertizei psihiatrice în privința acesteia.\n\n„În acest scop, femeia a fost direcționată în cadrul spitalului de psihiatrie din Chișinău pentru efectuarea expertizei. La data de 15 octombrie învinuita a decedat subit în incinta instituției medicale.\n\nPotrivit medicului legist, semne de moarte violentă nu au fost depistate. Momentan, se examinează cauzele decesului acesteia în cadrul unui proces penal”, a adăugat moraru.\n\nAmintim că la data de 16 septembrie, într-o localitate din raionul Căușeni, polițiștii au depistat corpul neînsuflețit al unui băiat de 5 ani. Mama copilului, în vârstă de 39 de ani, avea o plagă în regiunea gâtului, încercând să se sinucidă. S-a constatat că femeia suferea de o tulburare organică delirantă cu alură schizofrenică.\n\nAceasta lua tratament, afectată de pierderea unui alt copil și a soțului. O fiică a femeii, de 11 ani, după acest caz, a ajuns în grija rudelor.",
  "metadata": {
    "original_file": "StudioL_0047.html"
  }
}