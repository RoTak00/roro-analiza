{
  "title": "[:ro]2 km în 2 ani. Drumul Volintiri-Ștefan Vodă în reparații din 2020[:]",
  "content": "Proiectat încă în 2017 drumul Volintiri, Ștefănești Ștefan Vodă se repară cu viteză de melc. 2 km în doi ani, atât au reușit autoritățile să finanțeze din anul 2020 până în prezent. Lucrările sunt realizate de Consiliul raional Ștefan Vodă, iar pentru anul curent sunt preconizate lucrări pe o porțiune de 1 km și 400 de metri din totalul de 18 km planificate. Autoritățile locale spun că în 2019 au scos proiectul tehnic de sub praf și au încercat să îl pună în funcțiune, lucru care s-a dovedit a fi deloc ușor.\n\nLocuitorii satului Volintiri spun că până în centrul raional nu au avut drum reparat capital niciodată, speră că lucrările începute acum doi ani, vor avea cândva o finalitate\n\nIurie Afanasiev șeful Direcției construcții, gospodărie comunală și drumuri al Consiliului raional spune că pentru anul curent sunt planificate lucrări în valoare de peste 5 milioane de lei, banii însă vor ajunge puțin peste un km de asfalt.\n\nTotuși autoritățile raionale din Ștefan Vodă așteaptă o hotărâre de Guvern potrivit căreia drumul va fi trecut de la balanța Consiliului raional la balanța Administrației de Stat a drumurilor, iar lucrările de reconstrucție vor fi încheiate din banii guvernului.\n\nCând se va întâmpla acest lucru nu se știe, cert este că dacă finanțările vor continua în acest tempou drumul Volintiri, Ștefănești, Ștefan Vodă ar avea nevoie de mai bine de 15 ani pentru a fi asfaltat.\n\nPotrivit proiectului valoarea totală a lucrărilor de asfaltare a celor 18 km de drum cu lățimea de 6 metri ar depăși 100 de milioane de lei.",
  "metadata": {
    "original_file": "StudioL_0216.html"
  }
}