{
  "title": "[:ro]FOTO/ 10 proiecte incluse în Programul „Satul european” încheiate în luna mai. Nici unul din Căușeni și Ștefan Vodă[:]",
  "content": "În luna mai, au fost finalizate 10 proiecte incluse în Programul „Satul european”. Pentru implementarea acestora, Guvernul a alocat suma de 35,6 de milioane de lei (1,78 mln de euro).\n\nAstfel, în comunele Rădeni, raionul Strășeni, precum și Bălășești raionul Sângerei, au fost construite terenuri de joacă moderne. Locuitorii din satul Borogani, raionul Leova, și cei din Florițoaia Veche, raionul Ungheni, beneficiază de lumină pe străzi.\n\nDe asemenea, Casa de cultură din satul Copăceni, raionul Sângerei, a fost modernizată și asigurată cu facilități și echipamente noi pentru desfășurarea evenimentelor culturale și sociale. Scuarul public central din localitatea Zârnești, raionul Cahul, a fost amenajat și renovat, oferind un spațiu atrăgător pentru recreere și relaxare.\n\nTotodată, Grădinița din satul Aluniș, raionul Râșcani, a beneficiat de construcția unei anexe moderne, iar locuitorii orașului Ialoveni au acces la servicii de sanitație de calitate și un mediu nepoluat, prin construcția rețelelor de canalizare.\n\nParcul de cultură și agrement „Bunica Ioana” din satul Ciulucani, raionul Telenești, a fost amenajat. A fost reparat acoperișul Gimnaziului-grădiniță din satul Ferapontievca, UTA Găgăuzia, asigurându-se un mediu sigur și protejat pentru educație.\n\nPână în prezent, Oficiul Național de Dezvoltare Regională și Locală (ONDRL) a înregistrat 116 proiecte finalizate, din totalul celor 496 incluse în Programul „Satul european”.",
  "metadata": {
    "original_file": "StudioL_0250.html"
  }
}