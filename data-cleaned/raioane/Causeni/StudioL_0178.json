{
  "title": "[:ro]198 de cetățeni ai R. Moldova s-au întors în țară din Israel. Precizările și recomandările MAEIE[:]",
  "content": "Începând cu data de 7 octombrie și până pe 11 octombrie, 613 pasageri au sosit pe ruta Tel-Aviv – Chișinău, din care 198 sunt cetățeni ai Republicii Moldova. Datele au fost prezentate de Ministerul Afacerilor Externe și Integrării Europene (MAEIE).\n\nMAEIE reiterează apelul către cei care doresc să părăsească teritoriul Israelului să o facă în următoarele zile, folosind cursele comerciale disponibile. Aeroportul funcționează în regim normal, iar zborurile comerciale sunt în continuare operaționale, cu frecvență aproape zilnică (11, 12, 15, 16, 17, 18, 19 octombrie).\n\nAmbasada Republicii Moldova la Tel Aviv menține contact permanent cu cetățenii noștri din Fâșia Gaza și lucrează asupra posibilităților viabile de evacuare din zonă.\n\n„Având în vedere că singura cale de evacuare disponibilă este terestră, prin punctul de trecere Rafah de la granița cu Egipt, Ambasada este în contact cu autoritățile egiptene”, se arată în nota MAEIE.\n\nTotodată, Ambasada funcționează în regim alert, fiind prestate doar servicii consulare de urgență, cum ar fi emiterea documentelor de călătorie. În context, este făcut un apel către cetățenii moldoveni să se înregistreze folosind acest formular: https://shorturl.at/tvCR9 . Până în prezent 174 de cetățeni s-au înregistrat.\n\nMAEIE a anunțat miercuri, 11 octombrie, că un cetățean al Republicii Moldova, în vârstă de 35 de ani, a murit în războiul din Israel declanșat de Hamas. Acesta activa în apropierea zonei de conflict.",
  "metadata": {
    "original_file": "StudioL_0178.html"
  }
}