{
  "title": "[:ro]Cantitatea de deșeuri direcționate către depozitul din Țînțăreni, Anenii Noi, este în continuă scădere[:]",
  "content": "Cantitatea de deșeuri transportate la Depozitul Municipal din comuna Țînțăreni, Anenii Noi, este în scădere constantă, în timp ce volumul de deșeuri reciclabile trimise la revalorificare este în creștere, conform anunțului făcut de Întreprinderea Municipală Regia „Autosalubritate”. Între ianuarie 2023 și martie curent, aproximativ 13 000 de tone de deșeuri colectate din platformele din Municipiul Chișinău au fost sortate și trimise la reciclare, în loc să fie depozitate.\n\nAceastă reducere semnificativă a volumului de deșeuri depozitate a devenit posibilă datorită eforturilor comune ale Primăriei Chișinău și Regiei „Autosalubritate”, care au implementat o strategie eficientă de management al deșeurilor.\n\nAceastă strategie include diverse măsuri, printre care semnarea unui contract pentru achiziționarea serviciilor de sortare. Prin acest contract, deșeurile colectate din orașul Chișinău și din câteva suburbii sunt transportate la uzina de sortare, unde sunt sortate și selectate materialele reciclabile. Deșeurile reziduale sunt transportate la depozitul municipal de la Țînțăreni, unde sunt depozitate, compactate și tratate conform standardelor actuale.\n\nResponsabilii din cadrul întreprinderii precizează că acordul pentru serviciile de sortare este valabil pentru o perioadă de cinci ani și este împărțit în două etape: în prima etapă, sortatorul selectează deșeurile din hârtie/carton, plastic, metal și sticlă pentru reciclare, iar în a doua etapă (planificată peste 1,5 ani), sortatorul va recicla și combustibilul derivat din deșeuri (RDF), ceea ce va permite reciclarea a 70% din volumul total de deșeuri trimise spre sortare.",
  "metadata": {
    "original_file": "StudioL_0097.html"
  }
}