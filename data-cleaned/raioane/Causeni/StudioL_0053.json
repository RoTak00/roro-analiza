{
  "title": "[:ro]Recepția lucrărilor de reparație a podului de la Bulboaca, un pas important pentru infrastructura rutieră din Republica Moldova[:]",
  "content": "Pe 2 octombrie, Administrația de Stat a Drumurilor (ASD) a recepționat oficial lucrările de reparație a podului situat pe drumul public G109 Delacău–Bulboaca–R2, km 23,850. Evenimentul a avut loc în prezența secretarului de stat în domeniul infrastructurii rutiere din cadrul Ministerului Infrastructurii și Dezvoltării Regionale (MIDR), Nicolai Mîndra.\n\nReparația acestui pod, construit în 1970 și care a avut o durată de exploatare de peste 44 de ani, a fost inițiată în iulie 2023. Lucrările au vizat remedieri esențiale ale degradărilor structurale, cu scopul de a restabili funcționalitatea și de a asigura circulația rutieră în condiții de siguranță și confort.\n\n„Podul a fost reabilitat conform tuturor cerințelor și normativelor pentru o astfel de infrastructură. Această reparație va îmbunătăți siguranța și confortul tuturor participanților la trafic și va contribui la dezvoltarea infrastructurii rutiere locale”, a declarat Nicolai Mîndra.\n\nDupă finalizarea lucrărilor, podul beneficiază acum de două benzi de circulație, trotuare și sisteme moderne de evacuare a apei. Andrei Spînu, șeful MIDR, a subliniat importanța acestui proiect, afirmând: „Mergem înainte, construim drumuri și poduri europene.”\n\nReparația podului din Bulboaca reprezintă un pas semnificativ în direcția dezvoltării durabile a infrastructurii rutiere regionale, facilitând o mobilitate sigură și eficientă pentru toți cetățenii. Potrivit ASD, acest proiect va avea un impact pozitiv asupra infrastructurii rutiere locale, asigurând condiții de siguranță și confort pentru comunitatea locală și pentru toți cei care tranzitează această zonă.\n\nÎn Republica Moldova există un total de 6800 de poduri, dintre care 877 sunt în gestiunea ASD. Reparația acestui pod este parte dintr-o strategie mai amplă de modernizare a infrastructurii rutiere din țară.",
  "metadata": {
    "original_file": "StudioL_0053.html"
  }
}