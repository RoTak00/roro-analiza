{
  "title": "[:ro]Spitalul raional Căușeni a fost dotat cu panouri fotovoltaice [:]",
  "content": "Spitalele din raioanele Căușeni, Edineț, Soroca, Ungheni și Orhei au fost dotate cu panouri fotovoltaice, anunță Ministerul Sănătății. Inaugurarea a avut loc astăzi, 21 mai, la Spitalul raional Orhei pentru cele cinci instituții, iar valoarea proiectului constituie 500 mii de dolari.\n\nÎn cadrul evenimentului au participat ministra Sănătății, Ala Nemerenco, Excelența Sa, Ambasadorul Republicii Coreea în Republica Moldova, Kim Hyung-Tae, administrația și personalul instituției medicale.„Spitalul raional Orhei, una din instituțiile beneficiare, a fost dotat cu o centrală solară cu capacitatea de 74,8 kW, constituită din 136 panouri fotovoltaice. Centrala va acoperi circa 20-24% din consumul total de energie electrică al instituției medicale, economiile anuale fiind estimate la peste 300 de mii de lei. Achiziția a fost realizată în cadrul proiectului „Îmbunătățirea eficienței energetice în spitalele strategice din Republica Moldova”, transmite Ministerul Sănătății.\n\nTot astăzi, ministra Sănătății și ambasadorul Republicii Coreea au semnat un nou Memorandum de Înțelegere pentru implementarea proiectului „Îmbunătățirea asistenței medicale de urgență în Republica Moldova”, în sumă de circa 720 de mii de dolari, care prevede dotarea mai multor instituții medico-sanitare publice de nivel raional cu echipamente medicale pentru intervenții laparoscopice.\n\nPotrivit Ministerului Sănătății, proiectul urmează a fi implementat până la finele anului 2024.",
  "metadata": {
    "original_file": "StudioL_0101.html"
  }
}