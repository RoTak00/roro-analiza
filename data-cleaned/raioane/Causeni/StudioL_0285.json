{
  "title": "[:ro]VIDEO/ Satele raionului Căușeni crează tot mai multe servicii sociale pentru copii și bătrâni[:]",
  "content": "Copii și persoanele defavorizate din localitățile rurale ale raionului Căușeni au acces la tot mai multe servicii sociale de integrare comunitară. Fie că vorbim de alimentație oferită gratuit, de integrare în centre comunitare sau de acces la joacă și educație, toate sunt create în ultimii ani pentru a motiva cetățenii să nu părăsească zonele rurale și să beneficieze de tot mai multe servicii de integrare aproape de casa lor.\n\nDe aproape un an de zile copii din satul Ucrainca raionul Căușeni nu se mai joacă în stradă, cum o făceau până nu demult, dar vin într-un parc din centrul localității în care au fost amenajate alei, un teren de agrement și bănci pentru odihnă.\n\nInițiativa a venit anul trecut, când autoritățile locale au decis că e timpul să ofere un spațiu sigur pentru cei mici și au alocat o jumătate de milion de lei pentru a reamenaja un parc care stătea în paragină.\n\nTot pentru copii din localitate au fost create mai multe servicii de incluziune socială.\n\nDatorită insistenței, administrația centrului comunitar multifuncțional a obținut suportul Direcției de Asistență socială și protecție a familiei în integrarea și alimentarea copiilor din familii defavorizate și a copiilor refugiați din Ucraina.\n\nAstăzi în jur de 20 de copii vin zilnic aici, își fac temele pentru acasă și se implică în tot felul de activități educaționale.\n\nȘi asta nu e tot, în jur de 13 persoane în etate din localitate beneficiază de un prânz cald zilnic la domiciliu.\n\nAutoritățile locale spun că dezvoltarea serviciilor sociale la sat ar trebui să devină o prioritate pentru guvernanți, asta în condițiile în care copii rămân fără supraveghere din cauza părinților plecați la munci peste hotare, iar bătrânii sunt neajutorați.",
  "metadata": {
    "original_file": "StudioL_0285.html"
  }
}