{
  "title": "Femeia din Cahul care și-a deschis un restaurant în Franța, a devenit prima „ambasadoare a gastronomiei” Republicii Moldova",
  "content": "Ministerul Culturii a acordat Oxanei Crețu din Cahul, fondatoarea restaurantului „Inima” din Bordeaux, titlul de Ambasadoare a Gastronomiei Republicii Moldova, subliniind astfel rolul său important în promovarea culturii gastronomice moldovenești peste hotare.\n\nStabilindu-se în Franța, Oxana Crețu și-a deschis restaurantul „Inima”, un loc unde aromele Moldovei se îmbină armonios cu cele ale Franței. Astăzi, „Inima” este un local de top, apreciat atât de localnici, cât și de critici culinari. În 2024, Oxana a fost selectată pentru a crea meniul Jocurilor Olimpice de la Paris , iar acum își aduce experiența și pasiunea în Moldova, colaborând cu Cricova pentru a redefini experiența gastronomică a acestei vinării.\n\n„ Recunoaștem, astfel, angajamentul său de a valoriza și a promova bucătăria tradițională moldovenească, aducând în prim-plan produsele locale și aliniind gastronomia națională la tendințele internaționale. Și contribuim astfel, împreună, prin oameni și cu oameni de excepție, la consolidarea patrimoniului imaterial și la creșterea atractivității turistice a țării noastre. Este ceea ce avem mai de pre ț” a declarat Sergiu Prodan, ministrul Culturii",
  "metadata": {
    "original_file": "ZiuaDeAzi_0425.html"
  }
}