{
  "title": "Judecătoria Cahul va avea un nou sediu",
  "content": "Judecătoria Cahul va avea un nou sediu. În acest sens, Cabinetul de miniștri a aprobat transmiterea terenului și a unui complex de bunuri din proprietatea mun. Cahul în proprietatea statului, pentru construcția sediului Judecătoriei Cahul (pe str. I. Neculce 6), conform Ministerului Justiției\n\nActualul sediul al Judecătoriei Cahul este într-o stare deplorabilă, iar terenul aferent este insuficient pentru construcția unui nou sediu. Astfel, după mai multe discuții și negocieri dintre Agenția de Administrare a Instanțelor Judecătorești, Consiliul Superior al Magistraturii și autoritățile publice locale, s-a ajuns la un compromis pentru a soluționa problema identificării spațiului.\n\nAlocarea noului teren va contribui la modernizarea infrastructurii judiciare prin construcția Palatului de Justiție Cahul, care va asigura condiții de muncă moderne pentru judecători și personalul instanței și va îmbunătăți accesul la justiție a cetățenilor din regiune.",
  "metadata": {
    "original_file": "ZiuaDeAzi_0058.html"
  }
}