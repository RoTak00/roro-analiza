{
  "title": "Daruri de Crăciun pentru pacienții Spitalului Raional Cahul",
  "content": "În spiritul sărbătorilor de iarnă, cu binecuvântarea Preasfințitului Părinte Veniamin, Episcopul Basarabiei de Sud, comunitatea creștină din Cahul a adus bucurie și lumină celor aflați în suferință. În perioada Postului Nașterii Domnului, la Catedrala Episcopală “Sf. Ier. Dionisie și Sf. M. Mc. Dimitrie” din Cahul, a fost organizată o acțiune de solidaritate și generozitate pentru pacienții Spitalului Raional din municipiu.\n\nDupă Sfânta Liturghie săvârșită cu ocazia praznicului Nașterii Domnului, Corala „Sfânta Maria” a Episcopiei Basarabiei de Sud, alături de clerici și credincioși, au dus mai departe tradiția colindatului. Aceștia au vizitat pacienții internați și personalul medical al spitalului, oferindu-le nu doar colinde, ci și 100 de pachete cu daruri simbolice.\n\nDirectorul Spitalului Raional Cahul, Vasile Rotaru, alături de personalul medical și pacienți, au exprimat aprecierea și mulțumirile lor pentru această inițiativă. Ei au subliniat dragostea și grija deosebită pe care Preasfințitul Părinte Veniamin, clericii și binefăcătorii le-au manifestat față de comunitate. În semn de recunoștință, aceștia au urat tuturor Sărbători Fericite, pline de pace, sănătate și bucurie.",
  "metadata": {
    "original_file": "ZiuaDeAzi_0065.html"
  }
}