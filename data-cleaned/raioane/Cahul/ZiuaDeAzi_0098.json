{
  "title": "Copil de 11 ani, spulberat cu tot cu bicicletă în Colibași",
  "content": "Un copil a ajuns la spital, după ce a fost lovit de un automobil la volanul căruia se afla o polițistă. Accidentul a avut loc sâmbătă, 21 decembrie, în jurul orei 16:00, în localitatea Colibași, din raionul Cahul, susțin sursele PulsMedia.MD .\n\nAstfel, potrivit surselor noastre din teritoriu, victima s-a dovedit a fi un copil în vârstă de 11 ani. Acesta se deplasa cu o bicicletă, în proximitatea stației PECO „Vento”, când a fost accidentat de un automobil de marca Volvo, al cărui șofer nu a manifestat prudență în timpul conducerii vehiculului.\n\nAceleași surse menționează că Volvo era condusă de o angajată a Inspectoratului de Poliție Cahul, care se afla la volanul mașinii personale și era în afara orelor de serviciu.\n\nCopilul a fost preluat de un echipaj medical și transportat la spital pentru a-i fi acordat ajutorul medical necesar, iar oamenii legii documentează cazul pentru a stabili toate circumstanțele în care s-a produs accidentul",
  "metadata": {
    "original_file": "ZiuaDeAzi_0098.html"
  }
}