{
  "title": "Lucrările de construcție pe drumul de ocolire a satului Slobozia Mare vor fi reluate în primăvara anului viitor",
  "content": "Astăzi, 6 decembrie 2024, a fost semnat contractul de lucrări între Administrația de Stat a Drumurilor și cele două companii care vor asigura executarea lucrărilor de construcție a drumului M3, ocolirea satului Slobozia Mare.\n\n„Viziunea noastră de ansamblu este să construim drumuri care să permită transportatorilor să ajungă eficient și în timp util la destinație; să avem grijă de cetățeni, pentru că drumurile care ocolesc satele înseamnă mai puțină poluare și mai multă liniște; să transferăm transportul de marfă de pe drumurile rutiere pe calea ferată și, ulterior, pe calea navală. Pentru noi, contează ca drumurile construite să fie de calitate și să reziste în timp, iar munca depusă să fie apreciată de oameni, pentru că tot ce facem este pentru oameni”, a declarat Vladimir Bolea,ministrul Infrastructurii și Dezvoltării Regionale\n\nLucrările pe drumul de ocolire prevăd turnarea de beton asfaltic, construcția șanțurilor și a rigolelor carosabile, montarea parapetului de siguranță și aplicarea marcajului rutier. Valoarea proiectului este de 10,4 milioane de euro , investiție din partea Băncii Europene pentru Reconstrucție și Dezvoltare.\n\nDrumul M3, ocolirea satului Slobozia Mare, care face conexiunea cu vama Giurgiulești, la frontiera cu România, va moderniza infrastructura din zonă, va elibera traseele locale de fluxul transportului auto de mare tonaj și va reduce timpul de deplasare al autoturismelor către frontieră, asigurând circulația rutieră în condiții de confort și siguranță.",
  "metadata": {
    "original_file": "ZiuaDeAzi_0168.html"
  }
}