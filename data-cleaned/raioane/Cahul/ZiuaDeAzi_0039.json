{
  "title": "Trafic de influență documentat la Cahul: Bărbat din Hâncești reținut de CNA",
  "content": "Un bărbat din orașul Hâncești a fost reținut de ofițerii Centrului Național Anticorupție (CNA) și procurorii municipiului Cahul într-un dosar de trafic de influență. Conform investigațiilor, acesta ar fi pretins și acceptat suma de 750 de euro și 4.500 de lei pentru a ajuta o persoană să obțină un permis de conducere de categoria B. Bărbatul susținea că avea influență asupra angajaților Secției de înmatriculare a transporturilor din Hâncești și că putea garanta obținerea permisului, inclusiv prin susținerea cu succes a probelor teoretice și practice.\n\nChiar dacă nu și-a respectat promisiunea, bărbatul a restituite suma primită, iar momentul returnării banilor a fost documentat de CNA. În urma perchezițiilor efectuate la domiciliul și în automobilul acestuia, au fost descoperite sume bănești și telefonul mobil al bănuitului.\n\nBărbatul a fost reținut pentru 72 de ore și plasat în Izolatorul de detenție provizorie al IP Cahul, fiind recunoscut în calitate de bănuit. Cercetările continuă sub conducerea procurorilor municipiului Cahul.",
  "metadata": {
    "original_file": "ZiuaDeAzi_0039.html"
  }
}