{
  "title": "Forumul Voluntarilor, organizat pe 11 noiembrie la Cahul: Tinerii sunt invitați să descopere beneficiile implicării. Înscrierea aici:",
  "content": "Pe 11 noiembrie 2024, Cahul va găzdui Forumul Voluntarilor, un eveniment dedicat promovării importanței voluntariatului și sensibilizării comunității cu privire la impactul acestuia. Evenimentul este deschis tuturor tinerilor, indiferent dacă au sau nu experiență în activități de voluntariat, între orele 11:00-14:00 în incinta Palatului de Cultură „Nicolae Botgros”\n\nParticipanții vor avea ocazia să exploreze diverse oportunități oferite de ONG-urile din regiune și din întreaga țară, să afle despre beneficiile voluntariatului asupra dezvoltării personale și să înțeleagă cum sunt susținute inițiativele de acest tip în raionul și municipiul Cahul.\n\nTinerii care doresc să participe sunt încurajați să completeze formularul de înscriere disponibil aici și să invite prietenii să li se alăture. Organizatorii promit o zi plină de energie și inspirație.\n\nDe asemenea, ONG-urile interesate să participe la Zona Expo și să-și prezinte ofertele pentru tineri pot completa formularul de înscriere aici .\n\nEvenimentul Forumul Voluntarilor este organizat în cadrul proiectului Fondul pentru Tineri Cahul, implementat de AO Perspectiva cu suportul Fundația Est-Europeană / East Europe Foundation - Moldova din resursele acordate de Guvernul Suediei, în parteneriat cu Primăria Municipiului Cahul.",
  "metadata": {
    "original_file": "ZiuaDeAzi_0338.html"
  }
}