{
  "title": "O fostă angajată a Serviciului Fiscal de Stat din Cahul, prinsă cu avere nejustificată de peste jumătate de milion de lei",
  "content": "Autoritatea Națională de Integritate a descoperit că o fostă angajată a Serviciului Fiscal de Stat a acumulat o avere de 544.811 lei între anii 2020 și 2021, fără a putea justifica proveniența acestor bani.\n\nMai exact, ANI a descoperit că fosta angajată a Serviciului Fiscal de Stat a achiziționat două apartamente în anii 2020 și 2021, fără a putea justifica proveniența sumelor necesare. În iunie 2020, aceasta a cumpărat un apartament cu o valoare de 659.491 de lei, iar în iunie 2021, altul în valoare de 392.893 de lei. Diferența semnificativă între aceste achiziții și veniturile declarate a atras atenția ANI.\n\nFemeia susține că banii provin din economiile proprii, ale soțului și fiului său, precum și din împrumuturi de la fiu.\n\nAutoritatea investighează acum dacă această avere a fost obținută în mod ilegal. În cazul unei hotărâri judecătorești definitive, fosta funcționară ar putea fi obligată să restituie statului întreaga sumă.\n\nO anchetă anterioară, efectuată de ANI în mai 2024, în legătură cu activitatea sa de consilier municipal Cahul, nu a identificat încălcări ale regimului juridic al conflictelor de interese.",
  "metadata": {
    "original_file": "ZiuaDeAzi_0088.html"
  }
}