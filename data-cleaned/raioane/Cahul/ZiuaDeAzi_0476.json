{
  "title": "O polițistă de frontieră și un inspector vamal - trimiși în judecată. Ar fi falsificat intrarea în Moldova a unui Mercedes înregistrat în Polonia, cu o șoferiță fictivă din România",
  "content": "Procuratura pentru Combaterea Criminalității Organizate și Cauze Speciale (PCCOCS), oficiul „Sud” anunță trimiterea în judecată a polițistei de frontieră și inspectorului vamal, care în noiembrie 2021 au legalizat fraudulos intrarea în țară a unui Mercedes înregistrat în Polonia.\n\nAtunci, potrivit datelor false introduse în sistemele de frontieră și vamale din Moldova, la volanul mașinii ar fi fost o femeie din România, care ar fi revenit în Moldova din Ucraina la volanul mașinii înregistrate în Polonia, la doar un minut de la pretinsa ieșire spre Ucraina.\n\nMai mult decât atât, femeia din Galați, România, care figura în sistemele informaționale că ar fi fost la volanul mașinii, potrivit probelor din dosar în acea perioadă nu se afla în Moldova, ci făcea tratament la domiciliu în România. Totodată, oamenii legii au constatat că permisul de conducere introdus în sistemul informațional conținea alte date decât al ei, iar pașaport de călătorie nici nu deținea.\n\nUrmare a investigațiilor comune cu Direcția regională Sud a Poliției de Frontieră, procurorii PCCOCS le-au prezentat celor doi învinuirile pentru fals informatic. Potrivit Codului penal, fapta se pedepsește cu amendă de până la 92.500 lei sau cu închisoare de la 2 la 5 ani.\n\nAcum, urmează să se pronunțe Judecătoria Cahul, timp în care cei doi inculpați beneficiază de prezumția nevinovăției, până la o hotărâre judecătorească finală, potrivit legii. Procurorii PCCOCS continuă investigațiile, pentru deconspirarea complicilor și stabilirea altor eventuale episoade infracționale în dosarul investigat.",
  "metadata": {
    "original_file": "ZiuaDeAzi_0476.html"
  }
}