{
  "title": "Afacerea de familie Mihov: de la podgoriile din Burlacu la rafturile magazinelor din Europa",
  "content": "Afacerea de familie a familiei Mihov din satul Burlacu, Cahul, s-a impus ca un lider în producția de struguri de masă, având în colecție aproape 200 de soiuri autohtone și internaționale. Deși condițiile meteo din acest an nu au fost favorabile, compania a reușit să obțină o recoltă de între 25 și 30 de tone de struguri pe hectar, similară cu cea de anul trecut, chiar depășind așteptările inițiale, scrie agrotv.md\n\nComparativ cu anul trecut, recolta a fost similară sau chiar mai bună decât în 2023, în ciuda estimărilor inițiale care vizau o creștere de 20% a producției.\n\nFamilia Mihov cultivă șase soiuri de struguri pe o suprafață de 42 de hectare, iar produsele lor sunt exportate cu succes pe piețele internaționale.\n\nVarvara Mihov , managerul de export, a menționat despre succesul companiei pe piața Uniunii Europene, unde au fost exportate 640 de tone de struguri în Polonia, România și Germania.\n\nPrin participarea la Programul de Mentorat la Export al Moldova Fruct, Varvara Mihov a avut ocazia să reprezinte compania la expoziția Fruit Attraction din Madrid, unde a stabilit noi parteneriate pentru livrările viitoare de cireșe, pere și struguri. Interesul crescut pentru soiul „Moldova” adaugă un plus de satisfacție echipei, mai ales când importatorii raportează vânzări rapide ale stocurilor.",
  "metadata": {
    "original_file": "ZiuaDeAzi_0307.html"
  }
}