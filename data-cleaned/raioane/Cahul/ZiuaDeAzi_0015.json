{
  "title": "Accident mortal la Giurgiulești. Un biciclist și-a pierdut viața, șoferul vinovat era în stare de ebrietate",
  "content": "Ieri, 24 ianuarie, în jurul orei 19:30, în satul Giurgiulești, raionul Cahul, un grav accident rutier s-a soldat cu decesul unui biciclist. Potrivit informațiilor poliției, un automobil de model BMW, cu volanul pe dreapta și înmatriculat într-un alt stat, condus de un bărbat de 36 de ani, a lovit violent un biciclist. În urma impactului, mașina a intrat ulterior în coliziune cu un alt autoturism, Dacia Duster.\n\nVictima, un bărbat de 63 de ani, locuitor al aceleiași localități, a suferit răni grave și a decedat la fața locului, în ciuda eforturilor de a primi ajutor.\n\nPoliția a constatat că șoferul BMW-ului, un cetățean străin, se afla sub influența alcoolului, testele alcooscopice indicând o concentrație de 0,62 mg/l alcool în aerul expirat. Acesta a fost reținut imediat și se află acum în custodia poliției.\n\nPoliția a deschis o cauză penală și continuă investigațiile pentru a stabili toate circumstanțele în care s-a produs tragicul eveniment.",
  "metadata": {
    "original_file": "ZiuaDeAzi_0015.html"
  }
}