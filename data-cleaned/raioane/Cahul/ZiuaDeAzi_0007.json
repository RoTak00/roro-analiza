{
  "title": "VIDEO | Doi minori din Cahul și Ștefan Vodă, reținuți pentru un atac tâlhăresc în Chișinău",
  "content": "Doi minori de 17 ani din Ștefan Vodă și Cahul au fost plasați în arest pentru 30 de zile, fiind acuzați de comiterea unui atac tâlhăresc. Incidentul a avut loc pe strada Trandafirilor din Chișinău, unde o victimă, un bărbat de 40 de ani, a fost atacată în timp ce se afla pe stradă, iar telefonul i-a fost sustras într-un mod deschis.\n\nPotrivit poliției, suspecții au acționat cu premeditare, identificând victima printr-o rețea de socializare, unde bărbatul își vindea telefonul. Sub pretextul procurării bunului, unul dintre suspecți s-a întâlnit cu bărbatul, l-a stropit cu gaz lacrimogen și i-a sustras telefonul. Ulterior, a fugit într-o direcție necunoscută. Prejudiciul cauzat a fost estimat de victimă la 13.500 de lei.\n\nSuspecții au fost identificați și reținuți de ofițerii de investigație ai Inspectoratului de Poliție Botanica și Direcției de Poliție Chișinău, împreună cu procurorii Procuraturii municipiului Chișinău – Oficiul Botanica. Aceștia riscă o pedeapsă cu închisoare de la 8 la 10 ani pentru infracțiunea comisă.",
  "metadata": {
    "original_file": "ZiuaDeAzi_0007.html"
  }
}