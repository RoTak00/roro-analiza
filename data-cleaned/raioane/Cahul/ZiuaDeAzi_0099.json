{
  "title": "„Fii mai bun în ajun de Crăciun!” – Solidaritate și bunătate la târgul caritabil organizat de Școala Profesională Nr. 1 Cahul",
  "content": "Școala Profesională Nr. 1 Cahul a găzduit la data de 20 decembrie 2024, un târg de caritate organizat în colaborare cu alte nouă instituții de învățământ profesional tehnic din țară, sub genericul „Crăciunul ne unește. Fii mai bun în ajun de Crăciun!”.\n\nEvenimentul a avut ca scop atât promovarea profesiilor din învățământul tehnic, cât și sprijinirea copiilor cu nevoi speciale. Elevii școlilor profesionale au pregătit, împreună cu copiii din instituțiile de învățământ special, diverse dulciuri și prăjituri tradiționale, care au fost expuse spre vânzare.\n\nFondurile colectate în urma târgului vor fi direcționate către susținerea instituțiilor de învățământ special participante.\n\n„Acest târg nu este doar o acțiune caritabilă, ci și un exemplu de solidaritate. Învățăm să fim empatici și să colaborăm pentru un bine comun. Este, de asemenea, o ocazie pentru copii să descopere abilități noi și să se apropie de domeniul profesional tehnic”, au declarat organizatorii evenimentului.\n\nActivitatea a atras numeroși participanți din comunitatea locală, care au avut ocazia să susțină o cauză nobilă, bucurându-se în același timp de atmosfera sărbătorilor de iarnă.",
  "metadata": {
    "original_file": "ZiuaDeAzi_0099.html"
  }
}