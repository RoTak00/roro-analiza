{
  "title": "Primăria Cahul avertizează: Comerțul stradal INTERZIS, amenzi de până la 12.000 de lei pentru încălcări",
  "content": "Primăria municipiului Cahul a lansat un apel către cetățeni, îndemnându-i să acorde o atenție deosebită sănătății proprii și curățeniei în oraș. Autoritățile subliniază importanța achiziționării produselor din locuri autorizate, cum ar fi magazinele și piețele, avertizând că comerțul stradal este interzis.\n\nConform Codului Contravențional, cei care nu respectă această regulă riscă amenzi de până la 12.000 de lei. Primăria a anunțat că agenții constatatori, în colaborare cu alte servicii desconcentrate, vor monitoriza activitățile comerciale din toate sectoarele orașului pentru a combate acest fenomen. De asemenea, primăria reamintește că toți producătorii dispun de spații comerciale în piețele amenajate, astfel încât să poată vinde produsele într-un cadru legal și sigur.\n\nAutoritățile mulțumesc cetățenilor pentru înțelegere și colaborare în menținerea unui oraș curat și sănătos.",
  "metadata": {
    "original_file": "ZiuaDeAzi_0316.html"
  }
}