{
  "title": "Fermierii din Cahul și alte raioane beneficiază de ajutor financiar pentru daunele cauzate de secetă și arșiță în 2024. Vezi lista integrală:",
  "content": "Agenția de Intervenție și Plăți pentru Agricultură (AIPA) a încheiat procesul de evaluare a cererilor depuse de fermierii care au solicitat ajutor financiar din cauza situațiilor excepționale cauzate de seceta și arșița puternică din anul 2024.\n\nAcest ajutor, conform Regulamentului aprobat prin Hotărârea Guvernului nr. 644/2024, se adresează fermierilor afectați de aceste evenimente climatice la culturile de grâu și porumb.\n\nÎn perioada 13 septembrie – 11 octombrie 2024, AIPA a primit 1062 de cereri pentru acordarea ajutorului financiar, dintre care 936 au fost eligibile și vor beneficia de suport financiar. Fermierii din județele Cahul (127 cereri), Cantemir (103 cereri), și Glodeni (65 cereri) au depus cele mai multe cereri, iar suprafața eligibilă totală este de aproximativ 53 575 de hectare.\n\nConform regulamentului, valoarea ajutorului financiar acordat pentru fiecare hectar eligibil a fost stabilită la 2087,2 lei/ha. Fermierii care dețin terenuri aflate în sistemele centralizate de irigație sau care au beneficiat de asigurare subvenționată conform Legii nr. 183/2020 nu sunt eligibili pentru acest ajutor.\n\nGuvernul a alocat 100 de milioane de lei din Fondul de intervenție pentru sprijinirea agricultorilor afectați de secetă și arșița din 2024. Lista solicitanților eligibili poate fi consultată la rubrica Intervenții ale Guvernului, ajutor financiar 2024.",
  "metadata": {
    "original_file": "ZiuaDeAzi_0126.html"
  }
}