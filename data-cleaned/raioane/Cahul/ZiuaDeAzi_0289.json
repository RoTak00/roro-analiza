{
  "title": "Reprezentanții Agenției Geodezie, Cartografiere și Cadastru, în vizită de lucru la Cahul",
  "content": "Pe data de 7 noiembrie, în incinta Consiliului raional Cahul, reprezentanții Agenției de Geodezie, Cartografie și Cadastru (AGCC) și ai Instituției Publice „Cadastrul Bunurilor Imobile” (IPCBI) au desfășurat o întâlnire constructivă cu autoritățile publice locale și serviciile desconcentrate.\n\nLa eveniment au participat Igor Șevcenco, reprezentantul Guvernului în teritoriu, Nicon Pîslari, vicepreședintele raionului Cahul, alături de reprezentanții Agenției Geodezie, Cartografiere și Cadastru.\n\nÎn cadrul întâlnirii, discuțiile s-au axat pe accelerarea procesului de înregistrare și evaluare funciară, corectarea erorilor existente și implementarea unor soluții eficiente pentru delimitarea corectă a proprietăților. Participanții au subliniat importanța unei abordări responsabile și riguroase în gestionarea acestor aspecte pentru a evita eventualele conflicte de proprietate.\n\nDe asemenea, a fost evidențiată necesitatea asigurării transparenței și corectitudinii în procesul de evaluare a bunurilor imobile. Utilizarea sistemelor informaționale geografice de stat (SIGS) a fost recomandată pentru a sprijini autoritățile locale în administrarea eficientă și precisă a domeniului public și privat.",
  "metadata": {
    "original_file": "ZiuaDeAzi_0289.html"
  }
}