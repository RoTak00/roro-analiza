{
  "title": "Turneul Internațional „Cupa Municipiului Cahul” la Jiu Jitsu Brazilian: O primă ediție plină de succes!",
  "content": "Sâmbătă, 12 octombrie 2024, sala Școlii Sportive nr. 1 din Cahul a fost gazda primei ediții a Turneului Internațional „Cupa Municipiului Cahul” la Jiu Jitsu Brazilian. Evenimentul a fost organizat cu sprijinul Primăriei municipiului Cahul și al Clubului Sportiv „Wolf Pack Academy”.\n\nLa competiție au participat 198 de sportivi din Ucraina și Republica Moldova, care s-au întrecut în diverse categorii de vârstă, inclusiv U8, U10, U12, U14, U16 și U18.\n\nMircea Bragagiu, organizatorul turneului, a subliniat importanța evenimentului, menționând că toți sportivii, atât cei cu experiență, cât și cei la debut, au demonstrat că își valorifică timpul liber și obțin rezultate meritate.\n\n„Nu a fost ușor, dar zic că s-a meritat. Nu ar fi fost posibil aceste rezultate și nici organizarea și desfășurarea acestui eveniment fără implicarea părinților, pentru ce vă mulțumesc frumos”, a declarat Bragagiu.\n\nEl a mulțumit tuturor pentru implicare în organizarea și desfășurarea competiției și a exprimat recunoștință echipei și conducerii Federației de Jiu Jitsu, în special lui Artyom Kitaev, pentru încredere și sprijin.\n\nJiu Jitsu Brazilian, un sport care îmbină tehnica de autoapărare cu disciplinele de luptă, promovează nu doar abilitățile fizice, ci și disciplina și respectul, fiind o alegere excelentă pentru dezvoltarea tinerilor sportivi.",
  "metadata": {
    "original_file": "ZiuaDeAzi_0426.html"
  }
}