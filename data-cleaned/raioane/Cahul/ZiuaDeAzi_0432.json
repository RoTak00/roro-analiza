{
  "title": "Secția de Anestezie și Terapie Intensivă a Spitalului din Cahul a fost renovată și dotată cu utilaj modern /VIDEO",
  "content": "Secția de Anestezie și Terapie Intensivă (ATI) a Spitalului Raional Cahul a fost inaugurată astăzi, după o amplă renovare și dotare cu echipament medical de ultimă generație.\n\nLa data de 11 octombrie a avut loc evenimentul de inaugurare, marcat de prezența unor oficiali de rang înalt, printre care președintele Parlamentului, Igor Grosu, și ministra Sănătății, Ala Nemerenco. Aceștia au subliniat importanța acestei investiții pentru asigurarea accesului la servicii medicale de calitate pentru populația din Cahul și din raioanele învecinate.\n\nNoua secție ATI, cu o capacitate de 11 paturi, va putea acorda asistență medicală pacienților cu diverse patologii, precum cele chirurgicale, ginecologice și cardiovasculare. Astfel, locuitorii din Cahul, Cantemir, Vulcănești și Taraclia vor avea acces la îngrijiri medicale de urgență, la standarde europene, fără a fi nevoiți să se deplaseze la distanțe mari. Investițiile totale au costat circa 23 de milioane de lei.\n\nRenovarea secției ATI din Cahul face parte dintr-un proiect mai amplu, care vizează modernizarea secțiilor de terapie intensivă din mai multe spitale din țară. Până în prezent, 11 secții ATI au fost renovate și dotate cu echipament medical modern, în cadrul proiectului Băncii Mondiale, cu o investiție totală de aproximativ 187,2 milioane de lei.\n\nPe parcursul ultimilor doi ani, Spitalul Raional Cahul a beneficiat de investiții semnificative, ajungând la un total de aproximativ 45 de milioane de lei. Aceste fonduri au fost alocate pentru renovarea și dotarea mai multor secții ale spitalului, cu scopul de a îmbunătăți calitatea serviciilor medicale oferite.",
  "metadata": {
    "original_file": "ZiuaDeAzi_0432.html"
  }
}