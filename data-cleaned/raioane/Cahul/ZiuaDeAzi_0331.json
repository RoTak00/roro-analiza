{
  "title": "VIDEO | Percheziții la Cahul și în alte raioane a țării",
  "content": "Pe 1 noiembrie 2024, Inspectoratul General al Poliției (IGP) și Centrul Național Anticorupție (CNA), în coordonare cu Procuratura Generală și Procuratura Anticorupție, au efectuat peste 60 de percheziții în mai multe raioane ale țării, printre care Hîncești, Ștefan Vodă, Bender, Cahul, Nisporeni, Soroca, Edineț, Rîșcani, Drochia, UTA Găgăuzia și Dondușeni.\n\nAcțiunile au avut loc în baza mai multor cauze penale deschise pentru finanțarea ilegală și coruperea electorală, fiind sprijinite de declarațiile unor persoane care colaborează cu ancheta după ce au acceptat bani pentru a influența alegerile.\n\nInvestigațiile au scos la iveală faptul că membri ai organizației criminale „Șor” și ai „Blocului politic Victoria” au acționat ca lideri locali pentru a corupe alegătorii în alegerile prezidențiale. Aceștia aveau sarcina de a racola zeci de persoane care urmau să primească bani sau alte bunuri materiale.\n\nÎn urma perchezițiilor, autoritățile au confiscat o serie de dovezi importante: un automobil, sume mari de bani destinate distribuirii, liste cu simpatizanți, copii ale pașapoartelor care atestă deplasări în Federația Rusă pentru ridicarea de fonduri, materiale cu simbolistică neautorizată, arme și muniții neînregistrate, carnete de partid, și documente ce atestă transferuri bancare în ruble rusești prin aplicația PSB. De asemenea, au fost ridicate telefoane mobile, calculatoare, hard disk-uri și alte dispozitive cu informații relevante.\n\nPatru persoane au fost reținute pentru 72 de ore, iar ancheta continuă. Autoritățile reamintesc că, potrivit legii, persoanele care cooperează cu organele de drept pot fi eliberate de răspundere.",
  "metadata": {
    "original_file": "ZiuaDeAzi_0331.html"
  }
}