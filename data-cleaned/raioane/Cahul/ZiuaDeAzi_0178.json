{
  "title": "Colegiul „Iulia Hasdeu” din Cahul modernizează infrastructura educațională cu un grant de 339.175 euro de la Banca Mondială",
  "content": "Colegiul „Iulia Hasdeu” din Cahul a fost selectat printre cele șase colegii pedagogice din țară care au primit granturi din partea Băncii Mondiale, în cadrul Proiectului „Învățământul Superior din Moldova”, implementat de Ministerul Educației și Cercetării.\n\nÎn urma acestui proiect, colegiul a primit resurse financiare în valoare de 339.175 euro, care au fost utilizate pentru renovarea și dotarea unui hub educațional modern. Suprafața acestuia se întinde pe 500 de metri pătrați și beneficiază de mobilier modern și echipamente de ultimă generație. Printre achizițiile realizate se numără 96 de laptop-uri, 32 de calculatoare, 2 imprimante 3D, 16 ochelari VR și un calculator performant pentru editare video.\n\nAceastă modernizare va îmbunătăți condițiile de studiu pentru cei peste 870 de elevi și eleve, dar și pentru cele 64 de cadre didactice ale instituției. Noul echipament le va permite tinerilor să participe la lecții interactive și să aplice metode de învățare inovative, relevante pentru viitoarele lor cariere.\n\nProiectul „Învățământul Superior din Moldova” a alocat aproximativ 25 milioane de euro pentru modernizarea a 7 universități și 6 colegii pedagogice din întreaga țară, contribuind astfel la dezvoltarea educației din Republica Moldova.",
  "metadata": {
    "original_file": "ZiuaDeAzi_0178.html"
  }
}