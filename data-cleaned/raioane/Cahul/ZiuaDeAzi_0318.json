{
  "title": "Grădinițele din Cahul și alte 3 raioane vor beneficia de o nouă metodologie de finanțare începând din 2025",
  "content": "Un număr de 164 de grădinițe din raioanele Cahul, Anenii Noi, Florești și Nisporeni vor pilota, începând cu anul 2025, o nouă formulă de finanțare, conform unei metodologii publicate recent în Monitorul Oficial, transmite MOLDPRES .\n\nAceastă nouă metodologie prevede finanțarea pe baza unui cost standard per copil și cuprinde cheltuieli pentru salariile personalului, alimentația copiilor și infrastructura instituțiilor, inclusiv costurile pentru încălzire și servicii comunale.\n\nScopul inițiativei este de a asigura o corelare mai bună între finanțarea alocată de stat și nevoile reale ale fiecărei grădinițe, ținând cont de factorii care influențează costurile, cum ar fi prezența copiilor cu cerințe educaționale speciale sau cei care vorbesc alte limbi decât română.\n\nMinisterul Educației și Cercetării a elaborat această metodologie după o analiză care a scos la iveală discrepanțe mari în cheltuielile per copil între grădinițe, ceea ce evidențiază inegalitățile în distribuția resurselor financiare. În multe cazuri, grădinițele din regiunile cu fonduri insuficiente au fost nevoite să mărească numărul de copii în grupe, ceea ce duce la supraîncărcarea acestora și afectează calitatea educației timpurii.\n\nÎn anul 2023, bugetul total al instituțiilor de învățământ preșcolar la nivel național a fost de 5,3 miliarde de lei, cu 62,8% din această sumă destinată salariilor. La nivel național, bugetul mediu anual per copil a fost de 42,3 mii lei, dar există discrepanțe semnificative între regiuni, unele raioane alocând doar 35 mii lei, în timp ce altele depășesc 56,6 mii lei per copil. Aceste diferențe se regăsesc în toate categoriile de cheltuieli, inclusiv salariile, energia, servicii comunale și alimente.",
  "metadata": {
    "original_file": "ZiuaDeAzi_0318.html"
  }
}