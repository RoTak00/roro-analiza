{
  "title": "VIDEO// Nadejda Manoli: O viață dedicată educației – Povestea unei profesoare de suflet din Cahul",
  "content": "Nadejda Manoli este o profesoară dedicată din municipiul Cahul, având o carieră de peste 48 de ani în învățământ. De-a lungul timpului, a fost martoră și participantă la numeroase reforme educaționale, adaptându-se constant la schimbările din sistem. A activat într-o perioadă în care învățământul a evoluat de la un model informativ la unul formativ, accentuând importanța centrării pe elev și a metodelor interactive.\n\nExperiențele sale profesionale au fost marcate de multe provocări, precum trecerea la grafia latină, care a necesitat un efort considerabil din partea cadrelor didactice, dar și de dificultățile întâmpinate în timpul pandemiei, când predarea s-a mutat în mediul online.\n\nNadejda crede că, deși elevii de astăzi sunt la fel de năzbâtioși ca cei din trecut, ei beneficiază de o inteligență crescută, în special în domeniul tehnologiilor informaționale, unde adesea îi depășesc pe profesori.\n\nPe parcursul carierei sale, s-a concentrat pe importanța disciplinării și muncii pentru succesul elevilor și a exprimat dorința ca liceele să ofere diverse specializări, nu doar o educație teoretică. Nadejda Manoli își manifestă pasiunea pentru pedagogie, considerând-o o cărare plină de flori și ghimpi, dar esențială pentru formarea unei generații de tineri bine pregătiți.\n\nCu ocazia Zilei Internaționale a Profesorului, Nadejda Manoli a transmis și un mesaj de felicitare.",
  "metadata": {
    "original_file": "ZiuaDeAzi_0466.html"
  }
}