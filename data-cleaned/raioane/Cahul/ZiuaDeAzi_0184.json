{
  "title": "Ansamblul \"Nufărul\" din Cahul, parte din proiectul \"Hora peste Prut\" la Iași",
  "content": "În perioada 28-29 noiembrie, Ansamblul model de dansuri populare „Nufărul\", din cadrul Palatului de Cultură \"Nicolae Botgros\" din Municipiul Cahul, a avut onoarea de a participa la proiectul cultural „Hora peste Prut\", organizat de Ansamblul Artistic Profesionist „Constantin Arvinte\" al Consiliului Județean Iași, sub îndrumarea coregrafului Petre Șușu.\n\nEvenimentul a fost o oportunitate pentru ansamblul din Cahul de a-și împărtăși tradițiile și folclorul cu publicul din România, consolidând legăturile culturale dintre cele două maluri ale Prutului. Participarea a adus o contribuție importantă la promovarea imaginii municipiului Cahul și a valorilor tradiționale ale regiunii noastre.\n\nIon Arabadji, conducătorul artistic al ansamblurilor „Nufărul\" și „Izvorașul\", mulțumește Consiliului Județean Iași, Primăriei Municipiului Cahul și domnului primar Nicolae Dandiș pentru sprijinul acordat în realizarea acestui frumos proiect cultural, care a reprezentat o adevărată sărbătoare a tradițiilor și un prilej de promovare a Municipiului Cahul pe scena culturală internațională.",
  "metadata": {
    "original_file": "ZiuaDeAzi_0184.html"
  }
}