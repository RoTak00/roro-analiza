{
  "title": "Complice al bărbatului din Cahul, reținut la Giurgiulești pentru trafic de influență în schimbul a 32.000 de euro",
  "content": "Ofițerii CNA și procurorii mun. Chișinău anunță reținerea unui complice al bărbatului din Cahul, reținut acum câteva zile de CNA și procurori, pentru pretinderea și primirea a 32 de mii de euro în schimbul influențării deciziei pe un dosar penal.\n\nEste vorba despre fostul șef al postului fluvial Ungheni, la domiciliul căruia au avut loc acțiuni de urmărire penală. Perchezițiile s-au desfășurat în această dimineață la Giurgiulești, la locul de trai al suspectului. După finalizarea tuturor acțiunilor procesual-penale, bărbatul urmează a fi plasat în izolatorul CNA pentru 72 de ore.\n\nPrecizăm că, în prezent CNA și procurorii mun. Chișinău cercetează faptele celor doi suspecți într-un dosar de trafic de influență. Potrivit materialelor acumulate, persoanele menționate ar fi susținut că au influență asupra unor persoane publice din cadrul instituțiilor de drept în gestiunea cărora se afla o cauză penală pornită pe faptul comiterii infracțiunii de trafic de influență, instigare și complicitate la săvârșirea falsului informatic și confecționarea, deținerea sau folosirea documentelor oficiale false și că le poate determina să aplice învinuitei o pedeapsă non-privativă de libertate sub formă de amendă. Pentru intermediere, dar și pentru așa-zisa mituire a oamenilor legii, bănuiții ar fi pretins și primit 32 de mii de euro.\n\nAmintim că orice persoană se prezumă a fi nevinovată până la pronunțarea unei decizii definitive și irevocabile a instanței de judecată.",
  "metadata": {
    "original_file": "ZiuaDeAzi_0211.html"
  }
}