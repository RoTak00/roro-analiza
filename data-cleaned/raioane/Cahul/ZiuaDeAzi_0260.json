{
  "title": "Fără pietriș de 370 000 lei la reparația drumului dintre Frumușica și Borceag din Cahul. Schema infracțională",
  "content": "Procurorii PCCOCS ai oficiului Sud, de comun cu ofițerii INI din regiune, anunță investigarea unei scheme prin care la repararea unei porțiuni de drum din Cahul, 770 tone de pietriș care urma să fie folosit, nu s-a regăsit în lucrarea implementată în 2023.\n\nMai exact, persoane din rândul responsabililor de șantier i-au raportat conducerii societății pe acțiuni „Drumuri Cahul” faptul că o parte din pietrișul prevăzut de proiect în valoare de peste 370.000 lei, de fapt lipsea din structura temeliei drumului care leagă satele Frumușica și Borceag ale raionului Cahul. Cu toate acestea, prin introducerea datelor denaturate în actele de dare în exploatare și actele contabile (inclusiv cumpărarea acelor 770 tone de la agentul economic vizat), în toamna lui 2023 drumul a fost dat în exploatare.\n\nSchema, însă, a fost deconspirată de oamenii legii, care au descins cu percheziții la sediul din Cahul și la conducerea societății pe acțiuni, precum și la sediul și conducerea companiei care a comercializat pietrișul prevăzut de proiect.\n\nDrept rezultat al perchezițiilor desfășurate, au fost ridicate acte de evidență contabilă, inscripții de ciornă, extrase de pe suporturi electronice, telefoane mobile și alte obiecte relevante cauzei penale. Investigațiile penale continuă, timp în care persoanele beneficiază de prezumția nevinovăției, potrivit legii.",
  "metadata": {
    "original_file": "ZiuaDeAzi_0260.html"
  }
}