{
  "title": "A patra navă cu șine a sosit la Giurgiulești pentru modernizarea căilor ferate din sudul Moldovei",
  "content": "Cea de-a patra navă cu șine, transportând 2.422 de mii de tone de materiale, a sosit ieri, 17 octombrie 2024, în portul Giurgiulești, un pas important în cadrul Proiectului de restructurare a căilor ferate din Republica Moldova. Proiectul, gestionat de Întreprinderea de Stat „Calea Ferată a Moldovei” (CFM), urmărește modernizarea materialului rulant și a infrastructurii feroviare, pentru a crește eficiența și siguranța transportului feroviar în sudul țării, scrie MOLDPRES\n\nÎn ultima lună, pe sectorul Tighina-Hagimus, parte din tronsonul Tighina-Căușeni-Basarabeasca-Etulia-Giurgiulești, au fost reparate capital 4 km de cale ferată, fiind instalate traverse provizorii, șine și un strat de piatră. În perioada următoare se va trece la montarea noilor șine, continuând lucrările la unul dintre cele mai mari proiecte de reabilitare a infrastructurii feroviare de la Independența Republicii Moldova.\n\nProiectul vizează reabilitarea a 233 de kilometri de cale ferată , iar scopul principal este îmbunătățirea serviciilor feroviare și asigurarea transportului de mărfuri și pasageri fără restricții de viteză sau greutate. De asemenea, va permite reluarea transportului de pasageri în sudul țării și va susține tranzitul de mărfuri din România și Ucraina.\n\nValoarea proiectului este de 113 milioane de euro , finanțată prin sprijinul Băncii Europene pentru Reconstrucție și Dezvoltare, Băncii Europene de Investiții și al Uniunii Europene.",
  "metadata": {
    "original_file": "ZiuaDeAzi_0404.html"
  }
}