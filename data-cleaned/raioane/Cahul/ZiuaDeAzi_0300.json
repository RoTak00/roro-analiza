{
  "title": "Anual peste 500 de cazuri de AVC se înregistrează în raionul Cahul. Spitalul Raional a început o campanie de informare",
  "content": "În cadrul Campaniei Naționale de conștientizare a semnelor accidentului vascular cerebral (AVC), desfășurată de Ministerul Sănătății între 29 octombrie și 12 noiembrie 2024, echipa IMSP SR Cahul a vizitat Centrele de Sănătate din Crihana Veche, Colibași, Slobozia Mare și Giurgiulești. Scopul acestei campanii este de a educa populația asupra simptomelor AVC și de a distribui materiale informative care pot facilita recunoașterea rapidă a semnelor acestui tip de urgență medicală.\n\nAccidentul vascular cerebral reprezintă o urgență majoră care afectează anual aproximativ 8.000 de persoane în Republica Moldova, dintre care 500 de cazuri se înregistrează în raionul Cahul. Gravitatea problemei este accentuată de faptul că 13% dintre cei afectați sunt persoane de vârstă activă, apte de muncă. Datorită lipsei unui răspuns medical prompt, peste 30% dintre cei care suferă un AVC rămân cu dizabilități pe termen lung, devenind astfel dependenți de îngrijire permanentă.\n\nSimptoamele specifice AVC, asimetria feței, vorbirea incoerentă și slăbiciunea unui braț. Recunoașterea acestor semne și apelarea imediată la Serviciul de urgență 112 pot salva vieți. Datele arată că peste 30% dintre persoanele care suferă un AVC rămân dependente de îngrijire pe termen lung, dacă nu primesc ajutor în timp util.\n\nIMSP SR Cahul este parte a rețelei naționale de Centre de tratament pentru AVC și este echipată cu aparatura necesară pentru a oferi asistență medicală de calitate pacienților cu AVC.",
  "metadata": {
    "original_file": "ZiuaDeAzi_0300.html"
  }
}