{
  "title": "Bărbat din Cahul, reținut de CNA pentru trafic de influență: ar fi pretins 32.000 de euro pentru influențarea unei decizii într-un dosar penal /VIDEO",
  "content": "Ofițerii CNA și procurorii mun. Chișinău anunță reținerea unui bărbat din Cahul în cadrul unei cauze penale de trafic de influență. Acesta este bănuit că ar fi primit 32 de mii de euro de la o persoană pentru a influența decizia într-un dosar penal.\n\nPotrivit materialelor acumulate, bănuitul ar fi promis că are influență asupra unor persoane publice din cadrul instituțiilor de drept în gestiunea cărora se afla o cauză penală pornită pe faptul comiterii infracțiunii de trafic de influență, instigare și complicitate la săvârșirea falsului informatic și confecționarea, deținerea sau folosirea documentelor oficiale false și că le poate determina să aplice învinuitei o pedeapsă non-privativă de libertate sub formă de amendă. Pentru intermediere, dar și pentru așa-zisa mituire a oamenilor legii, bănuitul ar fi pretins și primit 32 de mii de euro.\n\nÎn baza informațiilor denunțate, CNA a pornit o cauză penală în temeiul art. 326 cod penal – traficul de influență. În această dimineață, sub conducerea procesuală a procurorilor Procuraturii mun. Chișinău, s-au desfășurat percheziții la domiciliul, biroul de serviciu și în două automobile deținute de bănuit. În urma acțiunilor de urmărire penală, bărbatul a fost reținut pentru 72 de ore.\n\nCercetările pe caz continuă în vederea stabilirii tuturor circumstanțelor. Amintim că orice persoană se prezumă a fi nevinovată până la pronunțarea unei decizii definitive și irevocabile a instanței de judecată.",
  "metadata": {
    "original_file": "ZiuaDeAzi_0218.html"
  }
}