{
  "title": "Mașini-capcană ale Poliției, pe trasee din țară: Pot identifica vitezomanii și chiar vehicule în căutare",
  "content": "În ultimele zile, pe drumurile din țară dar și în municipiul Cahul au fost observate mai multe mașini-capcană ale Poliției, cu radare montate în interior.\n\nȘeful Poliției Naționale, Viorel Cernăuțeanu confirmă că este vorba despre vehicule dotate cu camere ascunse, care pot surprinde imagini la 360 de grade cu orice încălcări legate de depășirea limitei de viteză, depășirile neregulamentare și staționarea în locuri interzise. Mașinile sunt deocamdată în fază de testare, transmite tv8.md\n\nPotrivit lui Viorel Cernăuțeanu, șoferii care vor fi prinși că au comis încălcări neesențiale, cum ar fi depășirea nesemnificativă a vitezei, vor primi scrisori de informare privind sancțiunea acasă. Altfel vor sta lucrurile în cazul șoferilor teribiliști, care circulă cu viteză excesivă. Aceștia vor fi trași pe dreapta.\n\nVehiculele cu pricina pot identifica până și mașinile aflate în căutare.\n\n„În ultimele trei zile, au fost identificate 35 de mașini aflate în căutare. Deci dacă detectează o mașină în căutare, ea îți semnalează acest lucru”, a explicat Viorel Cernăuțeanu.\n\nȘeful IGP spune că după regimul de testare, care ar putea dura cel puțin o lună, urmează omologarea acestor mașini.\n\n„Sperăm că în primele luni ale anului 2025 să aibă loc omologarea”, a subliniat Cernăuțeanu.\n\nȘeful Poliției a mai spus că anul viitor va fi unul al digitalizarea pentru structura pe care o conduce. Potrivit lui Viorel Cernăuțeanu, din 2025 toți contravenienții își vor aplica semnătura pe tablete electronice. În prezent, din 1900 de contravenții, 1800 sunt aplicate pe tablete.",
  "metadata": {
    "original_file": "ZiuaDeAzi_0105.html"
  }
}