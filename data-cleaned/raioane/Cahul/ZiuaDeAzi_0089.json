{
  "title": "Consilierii municipali taie fondurile pentru Bugetarea participativă. Aleșii vor raport",
  "content": "Consilierii municipali Cahul au aprobat reducerea a 1,5 milioane de lei de la Bugetarea Participativă.\n\nConsilierul municipal Marcel Cenușă a solicitat deja informații detaliate privind modul în care au fost gestionate fondurile alocate pentru bugetarea participativă în anii anteriori, invocând dreptul la acces la informație de interes public.\n\nPrimarul Nicolae Dandiș a fost împotriva acestei decizii, precizând că municipiul Cahul a fost primul care a preluat această inițiativă, numită ,,Bugetarea participativă''.\n\nProgramul de Bugetare Participativă în mun. Cahul a demarat în anul 2019, imediat după alegerile locale a fost aprobat regulamentul prin care s-au stabilit principalele reguli de joc și suma de 1 milion de lei ce urma să fie investită după voința cetățenilor. Ideea de bază a acestui program este de a oferi cetățenilor dreptul de a se implica în procesul bugetar, a propune idei de proiecte, de a alege pe cele mai bune, ca autoritățile să le implementeze.",
  "metadata": {
    "original_file": "ZiuaDeAzi_0089.html"
  }
}