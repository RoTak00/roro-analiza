{
  "title": "Ex-primar din raionul Cantemir, condamnat la 7 ani de detenție și amendă de 400.000 de lei pentru corupție și falsificare a documentelor oficiale",
  "content": "Judecătoria Cahul a condamnat fostul primar al unei comune din raionul Cantemir, găsit vinovat de corupere pasivă și fals în acte publice, conform prevederilor articolului 324 alineatul (3), literele a și b, și articolului 332 alineatul (2), litera b) din Codul Penal, scrie jurnal.md\n\nInstanța a dispus o pedeapsă cu închisoare de 7 ani și 3 luni , cu executare într-un penitenciar de tip închis, și o amendă de 400.000 de lei. De asemenea, inculpatul a fost privativ de dreptul de a ocupa funcții publice timp de 10 ani.\n\nConform probelor din dosar, în perioada noiembrie 2018 – august 2019, primarul a încheiat un contract de antrepriză cu o companie pentru lucrări de reparație a Casei de Cultură a comunei. El a solicitat și primit, în mod sistematic, 300.000 de lei de la directorul adjunct al companiei, pentru a nu crea obstacole la recepția lucrărilor și pentru a semna procesele-verbale de recepție, deși lucrările nu fuseseră finalizate conform contractului. Astfel, primarul a semnat procesele-verbale cu un cost de 4.193.102 lei , ceea ce a provocat un prejudiciu material Primăriei.\n\nÎn urma unei urmăriri penale ce a durat șapte luni și a unei judecăți care a continuat mai mult de trei ani, instanța a apreciat probatoriul și a stabilit vinovăția fostului primar. Acesta a pledat nevinovat pe tot parcursul procesului, însă sentința poate fi atacată la Curtea de Apel Sud în termen de 15 zile.",
  "metadata": {
    "original_file": "ZiuaDeAzi_0008.html"
  }
}