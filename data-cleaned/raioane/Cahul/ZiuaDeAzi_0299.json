{
  "title": "Consiliul Raional Cahul invită locuitorii la „Ziua Roadelor și a Recunoștinței”",
  "content": "Pe data de 16 noiembrie 2024, începând cu ora 10:00, în Piața Horelor din municipiul Cahul, va avea loc „Ziua Roadelor și a Recunoștinței”, un eveniment dedicat celebrării tradițiilor și roadelor locale. Organizat de Consiliul Raional Cahul, evenimentul promite activități variate și expoziții atractive pentru toți cei prezenți.\n\nProgramul va cuprinde o paradă a portului popular, spectacole artistice susținute de colective locale și momente de joc și voie bună. De asemenea, vor fi organizate expoziții cu vânzare de produse agricole ale producătorilor autohtoni, standuri cu meșteșugari populari, tehnică agricolă, precum și produse tradiționale specifice raionului Cahul.\n\nCei prezenți vor avea ocazia să descopere și „Casa Mare”, un spațiu dedicat tradițiilor și obiceiurilor locale. Evenimentul este o ocazie ideală pentru întreaga comunitate de a se reuni și de a sărbători roadele muncii din acest an.",
  "metadata": {
    "original_file": "ZiuaDeAzi_0299.html"
  }
}