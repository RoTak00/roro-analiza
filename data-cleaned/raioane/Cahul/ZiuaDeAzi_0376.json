{
  "title": "Control comun la frontiera Galați-Giurgiulești: România și Republica Moldova colaborează pentru un trafic mai eficient",
  "content": "România și Republica Moldova au decis să instituie un control comun la frontiera Galați-Giurgiulești, o inițiativă menită să îmbunătățească traficul la graniță. Autoritățile române au aprobat negocierea și semnarea unui acord cu Guvernul de la Chișinău, ce va permite implementarea unui control coordonat pe sensul de intrare în România, scrie radiomoldova.md\n\nAcordul include măsuri pentru operaționalizarea coridorului verde Reni-Giurgiulești-Galați, având un sistem de controale similar cu cel de la Albița. Polițiștii de frontieră din ambele țări vor desfășura controale succesive, fără a interconecta bazele de date. Acest model de control a fost deja testat la Albița, unde un proiect-pilot a fost lansat pe 15 aprilie 2023.",
  "metadata": {
    "original_file": "ZiuaDeAzi_0376.html"
  }
}