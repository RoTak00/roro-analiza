{
  "title": "Două luni fără salarii. Angajații unei fabrici din Cahul protestează",
  "content": "Astăzi, 13 ianuarie 2025, angajați ai întreprinderii Laboratorio Tessile Mol S.R.L. , din Cahul, au ieșit la un protest pe teritoriul fabricii. Cauza ar fi că nu și-au primit salariile de două luni consecutiv.\n\nÎn cadrul protestului, lucrătorii au menționat că această problemă nu este una recentă. De mai bine de jumătate de an, salariile au fost achitate fragmentat și cu întârzieri, fapt ce le-a afectat stabilitatea financiară. Un exemplu concret este salariul din luna octombrie 2024, care a fost achitat cu mare întârziere.\n\nPotrivit sursei, în ajunul Anului Nou, angajații ar fi primit salariul pentru luna octombrie și niște bomboane.\n\nAngajații menționează că nu mai pot tolera întârzierile frecvente, mai ales că munca lor include ore suplimentare. Ei acuză managementul fabricii de lipsă de transparență și de faptul că nu au oferit până acum o explicație clară cu privire la întârzierile salariale.\n\n„Ne simțim stresați, disperați, pentru că nu știm cum să reacționăm sau ce să facem mai departe. Mulți dintre noi sunt singurii care aduc venit în casă, iar facturile și cheltuielile zilnice nu pot fi amânate”, adaugă o altă persoană din rândurile protestatorilor.\n\nAngajații așteaptă acum ca autoritățile și inspectoratele competente să ia măsuri pentru a le proteja drepturile.\n\nContactat de ziuadeazi pentru a comenta situația, directorul întreprinderii, Coțofan Constantin , a declarat că:\n\n„La etapa actuală, doar atât vă pot spune: salariul întârziat este doar cel pe noiembrie și se va achita în următoarele zile. Am fost în concediu și nu am reușit să finalizăm tot ce era de finalizat înainte de a pleca în concediu.”",
  "metadata": {
    "original_file": "ZiuaDeAzi_0053.html"
  }
}