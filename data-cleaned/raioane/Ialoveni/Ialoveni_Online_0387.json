{
  "title": "La Costești va avea loc ședința Consiliului sătesc, fără ca să fie informată comunitatea despre proiectele de decizii",
  "content": "La Costești va avea loc ședința Consiliului sătesc, fără ca să fie informată comunitatea despre proiectele de decizii\n\nConsiliul sătesc Costești a fost convocat în ședință pentru data de 29 septembrie 2021 printr-o Dispoziție semnată de primarul localității, Vasile Bortă, pe data 22 septembrie. Documentul a fost încărcat pe Registrul de stat al actelor locale pe data de 24 septembrie, însă până astăzi pe pagina de Facebook și site-ul primăriei www.costesti.md nu a fost făcută publică nici o informație.\n\nCâteva ore în urmă, pe ambele pagini a fost postată retroactiv Ordinea de zi a ședinței, însă fără a aduce la cunoștință comunității proiectele de decizii care urmează mâine să fie discutate și votate.\n\nOrdinea de zi cuprinde 18 întrebări de interes public, printre care alocarea și distribuirea mijloacelor financiare din bugetul satului, încheierea unor contracte de prestări servicii, aprobarea rezultatelor unei licitații și a unei plăți, despre care nu s-a oferit nici un detaliu.\n\nEvenimentul va avea loc mâine, 29 septembrie 2021, cu începere de la ora 9.00, în sala de ședințe a Casei de Cultură. Primăria informează că ședința va fi filmată și plasată pe canalul său de Youtube.",
  "metadata": {
    "original_file": "Ialoveni_Online_0387.html"
  }
}