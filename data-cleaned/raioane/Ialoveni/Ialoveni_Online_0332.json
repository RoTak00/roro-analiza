{
  "title": "DOC// Primăria Horești vrea să dea în arendă un spațiu din Casa de Cultură și să vândă la licitație un teren agricol",
  "content": "DOC// Primăria Horești vrea să dea în arendă un spațiu din Casa de Cultură și să vândă la licitație un teren agricol\n\nO încăpere din Casa de Cultură din Horești se dă în arendă pe un termen de 5 ani. Consiliul Local Horești a aprobat o decizie de expunere la licitație publică cu strigare a acestui spațiu, cu scop de arendare. Prin aceeași decizie se va expune spre vânzare, la fel, prin licitație publică cu strigare, un teren agricol.\n\nSpațiul din Casa de Cultură ce va fi expus spre licitație are o suprafață de 31,3 m2, iar prețul inițial de arendare va fi de 6210 lei anual. Autoritatea locală intenționează să arendeze această încăpere pe un termen de 5 ani. În prezent, încăperea este arendată de Asociația de împrumut Horești, însă contractul a expirat.\n\nTerenul agricol pe care autoritatea locală vrea să îl înstrăineze are o suprafață de 0,12 ha, și va fi expus la licitație, pentru vânzare, la un preț inițial de 60 de mii de lei.\n\nResponsabil de desfășurarea acestor licitații este Comisia pentru desfășurarea licitațiilor funciare publice și specialistul funciar al Primăriei, Andrei Cazacu.",
  "metadata": {
    "original_file": "Ialoveni_Online_0332.html"
  }
}