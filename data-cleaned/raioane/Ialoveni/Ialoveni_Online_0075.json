{
  "title": "Orașul Ialoveni va cere statut de municipiu",
  "content": "Orașul Ialoveni va solicita, repetat, să i se acorde statutul de municipiu. O decizie în acest sens a fost luată astăzi, 21 mai 2024, la ședința Consiliului Orășenesc Ialoveni.\n\nConsilierii au acordat primarului împuternicirea de a înainta Parlamentului solicitarea privind atribuirea orașului statutul de municipiu.\n\n„Noi am pregătit tot pachetul de documente, ne-am străduit să acumulăm toate materialele necesare. Este o problemă nu atât de simplă, ne vom strădui să aducem toate argumentele. Urmare căpătării acestui statut vom avea și alte privilegii, de exemplu impozitele vor veni toate în APL (Administrația Publică Locală), și se va exclude expedierea lor către alte localități. Nu știu dacă o să se supere colegii noștri de nivelul doi (Consiliul Raional), dar noi credem că merităm să avem acest statut”, a declarat primarul Sergiu Armașu în cadrul ședinței.\n\nConsilierul Platformei DA, Liviu Vovc, a sugerat organizarea consultărilor publice pe acest subiect, pentru a evita eventuale nereguli privind lipsa unor consultări.\n\n“Noi am făcut acest lucru înainte, în 2016 noi am mai cerut statut de municipiu, dar ne-au refuzat, acum mai încercăm odată”, a răspuns primarul.\n\nDe menționat ca alte orașe, centre raioanale, precum Hîncești, Edineț sau Ungheni, au statut de municipiu.",
  "metadata": {
    "original_file": "Ialoveni_Online_0075.html"
  }
}