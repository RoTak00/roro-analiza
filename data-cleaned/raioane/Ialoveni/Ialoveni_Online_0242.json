{
  "title": "Comuna Zâmbreni se va înfrăți cu o localitate din județul Vaslui, România",
  "content": "Comuna Zâmbreni se va înfrăți cu o localitate din județul Vaslui, România\n\nComuna Zâmbreni urmează să semneze un Acord de înfrățire cu comuna Pădureni, județul Vaslui, România. Consiliul local a semnat o decizie prin aprobă semnarea acordului.\n\n„Vom înfăptui înfrățirea la 11 iunie, când va avea loc un Festival la Zâmbreni. Va veni o delegație din comuna Pădureni și vom semna Acordul. Festivalul îl facem împreună cu Primăria Pădureni, din România vor veni șase fanfare”, spune primarul comunei Zîmbreni, Daniel Țonu.\n\nPădureni va fi cea de-a doua localitate românească, cu care Zîmbreni va avea semnat un Acord de colaborare, după orașul Bragadiru din județul Ilfov.\n\n„Primăria Pădureni este una din cele mai dezvoltate primarii din județul Vaslui. Eu am fost la ei și am văzut, sunt foarte dezvoltați, au multe proiecte, avem de la cine lua exemplu”, mai spune Daniel Țonu.\n\nPotrivit Primarului, o altă localitate românească, cu care există intenții de semnare a unui acord de colaborare este comuna Cozmești, județul Iași.",
  "metadata": {
    "original_file": "Ialoveni_Online_0242.html"
  }
}