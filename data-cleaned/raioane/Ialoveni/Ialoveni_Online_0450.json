{
  "title": "100 de elevi din raionul Ialoveni vor merge la o tabără de odihnă din România, în urma Acordului de înfrățire cu județul Dâmbovița",
  "content": "100 de elevi din raionul Ialoveni vor merge la o tabără de odihnă din România, în urma Acordului de înfrățire cu județul Dâmbovița\n\n100 de elevi din raionul Ialoveni vor merge în această vară la tabăra de odihnă Căprioara, comuna Moroieni, județul Dâmbovița, România. Proiectul are loc datorită și în urma Acordului de înfrățire semnat de Consiliul Județean Dâmbovița și Consiliul Raional Ialoveni, la data de 15 mai 2015.\n\nProiectul este implementat de mai mulți ani, însă anul trecut, din cauza pandemiei, elevii din Republica Moldova nu au putut merge la odihnă în România. În acest an, Consiliul Raional Ialoveni a și semnat deja o decizie privind implementarea proiectului.\n\nPotrivit vicepreședintelui raionului Ialoveni, Tonu Galina, în această vară au fost alocate 100 de locuri pentru elevii din raion. Autoritatea raională a transmis informația școlilor din fiecare localitate, iar fiecare școala selectează, în baza unui regulament cu unele criterii definite, elevii care sunt înaintați spre plecare.\n\n„Anul acesta, o delegație a fost la noi și am decis să implementăm proiectul. Copiii noștri vor merge în Dâmbovița și se vor odihni 7 zile. Vor fi două tururi consecutive, în luna august. Noi suportăm doar cheltuieli de transport, în jur de 75 de mii de lei. Un autobuz va merge și va duce primul tur de elevi, iar când va merge să îi aducă acasă, va duce celălalt tur. Restul cheltuielilor legate de cazare, mâncare – sunt suportate de partea română”, ne-a explicat Galina Tonu.\n\nDe menționat că lista finală a elevilor ce vor merge la tabăra de odihnă din România urmează a fi aprobată de Consiliul Raional, în baza propunerilor venite din partea școlilor din raion.",
  "metadata": {
    "original_file": "Ialoveni_Online_0450.html"
  }
}