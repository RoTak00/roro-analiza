{
  "title": "De Hramul localității, Primarul de Zîmbreni convoacă consilierii locali în ședință extraordinară",
  "content": "De Hramul localității, Primarul de Zîmbreni convoacă consilierii locali în ședință extraordinară\n\nPrimarul comunei Zâmbreni convoacă consilierii locali într-o ședință extraordinară la data de 25 mai, zi în care comuna își sărbătorește Hramul localității. Pe ordinea de zi sunt doar două subiecte. Potrivit primarului de Zîmbreni, Daniel Țonu, ședința va fi una „oficială, dar puțin festivă”.\n\nPrimul subiect de pe ordinea de zi vizează conferirea titlului de ”Cetățean de onoare al comunei Zîmbreni”, iar al doilea – aprobarea semnării Acordului de înfrățire cu comuna Pădureni, județul Vaslui, România.\n\n„Noi avem o tradiție de mai mulți ani, de hram vom determina cel mai bun gospodar, cea mai bună mahala, cea mai amenajată gospodărie, cea mai amenajată fântână, și totodată, decernăm un cetățean de onoare al comunei. Eu voi veni cu propunerea către consiliu, dacă vor accepta, bine, dacă nu – mai discutăm”, ne-a spus Daniel Țonu.\n\nÎntrebat despre cine este vorba, primarul spune că nu vrea să dea, deocamdată, numele acestuia, însă a ținut să menționeze că este o persoană din diaspora.\n\n„Avem un domn antreprenor care ne duce faima. Ajută familiile nevoiașe, a contribuit la reparația bisericii din satul Zîmbreni și din Găureni. Eu voi propune, deja consilierii vor decide. Tot pe 25 vom sfinți Grădinița Albinuța, în care am investit, cu suportul României, a Guvernului și a consiliului, peste 8 milioane de lei”, spune primarul, care a evitat să ne spună ce sumă a fost alocată pentru toate activitățile programate pentru Hramul localității. „Nu avem nicio sumă alocată anume pentru asta. Noi am alocat de la începutul anului în buget pentru activități culturale și de acolo, cu resurse mici facem lucruri frumoase.”",
  "metadata": {
    "original_file": "Ialoveni_Online_0254.html"
  }
}