{
  "title": "Primăria Cigîrleni vrea să fie mai transparentă",
  "content": "Primăria Cigîrleni vrea să fie mai transparentă\n\nPrimăria satului Cigîrleni intenționează să creeze o pagină web a primăriei. O decizie în acest sens a fost aprobată de consilierii locali pe data de 21 iunie. Secretara consiliului afirmă că lucrările la site au început deja și urmează cât mai curând să fie gata.\n\nContactată de Ialovenionline, secretara consiliului, Ala Andronic, spune că autoritatea locală a colectat oferte și a identificat un prestator pentru realizarea site-ului. „Deja se lucrează la site, am comunicat de câteva ori cu persoana care va efectua lucrările, pentru a coincide cu toate rigorile noastre”, spune Ala Andronic.\n\nÎntrebată despre costuri și când va fi funcțional site-ul, secretara consiliului spune: „Lucrările ar costa 5400 de lei, e un preț la reducere și sperăm că îl vom avea cât de curând, pentru că ne presează și legea 148 (Legea privind accesul la informațiile de interes public)”, menționează secretara Consiliului din Cigârleni.\n\nLegea privind accesul la informațiile de interes public are scopul de a asigura transparența activităților din sectorul public. În lege sunt menționate formele de acces la informațiile de interes public, printre care și publicarea informațiilor pe pagina web.\n\nȘi legea administrației publice locale , prevede că primariile trebuie să publice informațiile publice pe paginile web.\n\nÎn raionul Ialoveni, din cele 25 de primării doar 7 au pagini web actualizate: Țipala, Gangura, Costesti, Ialoveni, Horodca, Dănceni, Horesti. Ate trei localități au pagini web dar nu sunt actualizate. Ulmu – neactualizată din 2016, Nimoreni – neactualizată din 2022 și Răzeni – neactualizată din 2022.",
  "metadata": {
    "original_file": "Ialoveni_Online_0044.html"
  }
}