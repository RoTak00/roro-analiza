{
  "title": "Cât a încasat Primăria Bardar din vânzarea unui teren de 20 m² de la intrarea în localitate",
  "content": "Cât a încasat Primăria Bardar din vânzarea unui teren de 20 m² de la intrarea în localitate\n\n63 de mii de lei a obținut Primăria Bardar în urma licitației de vânzare a unui teren de 20 de metri pătrați de la intrarea în localitate. Cea de-a doua licitație de vânzare a acestui teren a fost îndeplinită și finalizată, după ce în urma primei licitații, care a avut loc în luna martie, cumpărătorul nu și-a onorat obligațiile până la capăt, iar rezultatele licitației au fost anulate.\n\nCea de-a doua licitația a avut loc la 10 septembrie, iar în urma acesteia, câștigător a fost declarat Gutium Denis. Potrivit primarului, este vorba despre agentul economic care deține plăcintăria din imediata apropiere a terenului vizat.\n\nSuma inițială de vânzare a terenului a fost de 50 de mii de lei, iar terenul a fost adjudecat pentru o sumă de 60 de mii de lei. În bugetul localității au ajuns și 3 mii de lei, achitați pentru taxa de participare. Astfel, suma încasată de autorități pentru acest teren este de 63 de mii de lei.\n\nDe data aceasta, câștigătorul și-a onorat obligațiile, iar după decizia Consiliului local de aprobare a rezultatelor licitației, Denis Gutium este proprietarul acestui teren.",
  "metadata": {
    "original_file": "Ialoveni_Online_0383.html"
  }
}