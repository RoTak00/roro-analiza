{
  "title": "Văsieni: Un spațiu din Casa de Cultură va fi scos la licitație, pentru arendă",
  "content": "Văsieni: Un spațiu din Casa de Cultură va fi scos la licitație, pentru arendă\n\nUn spațiu cu o suprafață de 470 m² din Casa de Cultură Văsieni va fi scos la licitație publică, în urma unei cereri parvenite din partea unui locuitor al satului, care ar fi interesat să arendeze spațiul, pentru a dezvolta o zona de agrement.\n\nÎn cadrul ședinței consiliului din data de 27 iunie, primarul localității, Sergiu Candu spune că la primărie a parvenit o cerere de dare în arendă a unui spațiu din Casa de Cultură, pentru a dezvolta o zonă de agrement.\n\nSergiu Candu precizează: „După analiză, suprafețele arendate ar fi: holul parțial, ( 60 % din hol rămân în gestiunea primăriei pentru a avea acces liber la sala de concerte), o parte din etajul 1, coridorul tehnic, baia și spațiul de sub scări și la etajul 2 sala mare de dans, o odaie, baia și coridorul. Sumar ar fi 470 m². Se propune o perioadă de concesionare de 10 ani. Concesionarea se va face prin licitație publică, deschisă, cu publicarea în Monitorul Oficial și toți doritorii vor avea dreptul să participe. Suma de pornire a licitației, în conformitate cu Legea bugetului este de 66 de mii 845 lei, lunar ar fi 5540 de lei. Asta este valoarea de la care o să pornească suma pentru licitație”, explică primarul.\n\nUnul din consilieri, prezent la ședință s-a interesat de serviciile comunale, cine le va achita.\n\nÎn replică, primarul a menționat că „toate serviciile și toate cheltuielile ce țin de energie sau căldură se contabilizează separat. Sistemul deja este conectat, în suma de arendare nu se includ serviciile comunale”.",
  "metadata": {
    "original_file": "Ialoveni_Online_0213.html"
  }
}