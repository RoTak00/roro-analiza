{
  "title": "Satul Ulmu se va înfrăți cu comuna Zărnești din România",
  "content": "Satul Ulmu se va înfrăți cu comuna Zărnești din România\n\nLa ședința Consiliului local din satul Ulmu, desfășurată pe 23 mai, consilierii au aprobat acordul de înfrățire și cooperare dintre satul Ulmu și comuna Zărnești, județul Buzău, România. Astfel, comuna Zărnești este a doua comună din România care a realizat acord de înfrățire cu satul Ulmu, prima fiind comuna Todirești, din județul Iași.\n\nAcordul de înfrățire și cooperare prevede consolidarea și dezvoltarea reciprocă a relațiilor economice, culturale, de antreprenoriat și comerciale dintre cele două localități.\n\nPrimarul localității, Veaceslav Druceanu a fost împuternicit să semneze pentru și în numele localității, acordul de înfrățire și cooperare.\n\nZărnești este o comună în județul Buzău, România, formată din satele Comisoaia, Fundeni, Pruneni, Vadu Sorești și Zărnești. Populația comunei Zărnești este de 5.459 de locuitori. \n\n Principalele zone locuite sunt situate în partea vestică a comunei, în valea Câlnăului. Comuna are cinci obiective ce sunt incluse în lista monumentelor istorice din județul Buzău ca monumente de interes local, patru ca situri arheologice și unul ca monument de arhitectură. Monumentul de arhitectură este conacul Marghiloman din centrul satului Fundeni, ridicat la sfârșitul secolului al XIX-lea și începutul secolului al XX-lea.",
  "metadata": {
    "original_file": "Ialoveni_Online_0249.html"
  }
}