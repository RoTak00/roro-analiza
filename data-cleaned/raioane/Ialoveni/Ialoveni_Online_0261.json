{
  "title": "O clădire nouă ar putea fi construită în locul magazinului agricol de pe strada Alexandru cel Bun din Ialoveni",
  "content": "O clădire nouă ar putea fi construită în locul magazinului agricol de pe strada Alexandru cel Bun din Ialoveni\n\nO clădire nouă, cu două etaje, ar putea fi construită în locul magazinului agricol. Subiectul a fost discutat la consultările publice din 5 mai, proprietarul solicitând permisiunea Primăriei pentru proiectarea noii clădiri.\n\nDirectorul SRL Agro-Ialovenenii spune că de când e clădirea s-au făcut trei renovări, iar două expertize făcute recent interzic exploatarea clădirii.\n\n„În subsol este apă, podul de lemn e putred deja și nu putem face nicio consolidare. Conform planului urbanistic se permite in zona aceasta numai cu doua etaje. Ne conformăm. În ce privește mărimea, nu ne lărgim, rămâne dimensiunea clădirii. Unde vrem să ne lărgim este în subsol, unde vrem să facem parcare subterană. Vrem sa facem o clădire nu mare, cu o arhitectură frumoasă. Să înfrumusețăm arhitectura”, spune Dumitru Pletosu, directorul Agro-Ialovenenii.\n\nÎntrebat ce va fi în noua clădire, Dumitru Pletosu spune: „Aș vrea sa studiez cerințelor oamenilor. Dacă se cere să facem o cafenea să poți sta la niște mese afara, facem. Dacă trebuie magazin agricol, lăsam magazin agricol. Un etaj cu oficii se prevede”.\n\nDumitru Pletosu a prezentat o schiță de proiect, însă a declarat că aceasta nu este finală: „Am dat la cinci arhitectori și nicio schiță nu mi-a plăcut. Voi mai căuta”.",
  "metadata": {
    "original_file": "Ialoveni_Online_0261.html"
  }
}