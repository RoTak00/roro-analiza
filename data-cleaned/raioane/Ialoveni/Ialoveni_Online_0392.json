{
  "title": "Orașul Ialoveni s-a înfrățit cu municipiul Hunedoara, România",
  "content": "Municipiul Hunedoara din România şi oraşul Ialoveni din Republica Moldova sunt localităţi înfrăţite. În baza hotărârilor aprobate în prealabil de Consiliul Orăşenesc Ialoveni şi Consiliul Local Hunedoara, acordul de înfrăţire a fost semnat la 27 august 2021, în oraşul Ialoveni.\n\nMunicipiul Hunedoara a fost reprezentat de o delegaţie condusă de primarul municipiului, Dan Bobouţanu. Reprezentanţii municipiului Hunedoarei au fost invitaţi să participe şi la ceremoniile ocazionate de Ziua Independenței Republicii Moldova.\n\n„Sunt extrem de bucuros că am reuşit să stabilim o legătură oficială cu un oraş din Moldova, şi sunt şi mai bucuros că acest oraş este Ialoveniul. Îmi doresc ca această legătură să nu se rezume doar la vizite protocolare. Ne dorim schimburi culturale, sprijin administrativ reciproc şi, de ce nu, colaborări economice. Suntem onoraţi de această nouă colaborare instituţională şi ne bucurăm că am fost invitaţi să semnăm acordul de înfrăţire chiar de Ziua Naţională a Republicii Moldova”, a declarat primarul municipiului Hunedoara, Dan Bobouţanu.\n\nHunedoara este un municipiu în județul Hunedoara, Transilvania, care are o populație de 60.525 locuitori și ocupă o suprafață de 97 km². Hunedoara este cel mai mare oraș din România care nu este reședință de județ, capitala fiind orașul Deva. \n\n Prima atestare documentară a localității datează din 1265. \n\n Municipiul Hunedoara beneficiază de un Parc Industrial cu o suprafață de 193.000 mp. \n\n Cea mai importantă atracție turistică este castelul Corvinilor, considerat unul dintre cele mai frumoase castele din lume, fiind situat în „top 10 destinații de basm din Europa”.",
  "metadata": {
    "original_file": "Ialoveni_Online_0392.html"
  }
}