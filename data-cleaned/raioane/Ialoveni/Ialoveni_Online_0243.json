{
  "title": "Satul Puhoi se va înfrăți cu încă o localitate din România",
  "content": "Satul Puhoi se va înfrăți cu încă o localitate din România\n\nConsilul Comunal Puhoi a aprobat o decizie cu privire la stabilirea legăturilor de colaborare, cooperare și de înfrățire a Primăriei Puhoi cu localitatea Matca, județul Galați, România. Potrivit deciziei, primarul satului, Ioan Goreanu, urmează să semneze Acordul.\n\n„Abia am elaborat decizia consiliului, urmează în iunie sa facem înfrățirea”, spune primarul localității, care mai declară că, deocamdată, nu sunt planificate anumite proiecte comune.\n\nDe menționat că satul Puhoi are semnate Acorduri de înfrățire cu alte cinci localități din România: Moara Vlăsiei și Brănești din județul Ilfov, comuna Pianu din județul Alba Iulia, comuna Șotânga din județul Dâmbovița și comuna Drânceni din județul Vaslui.\n\nÎn baza acordurilor de colaborare, Primăria Puhoi a beneficiat de ajutor considerabil pentru renovarea Casei de Cultură din Puhoi. Mai multe detalii vedeți AICI .\n\nComuna Matca are o populație de peste 11.500 locuitori. Fondul funciar constituie principalul potențial natural al comunei, în cadrul căruia fondul funciar agricol reprezintă circa 94%. Terenul agricol este valoros, principala ocupație a locuitorilor fiind agricultura, în special legumicultura. O alta bogăție naturală a comunei o constituie existența unor câmpuri de gaze, pe teritoriului comunei funcționând câteva sonde de extractive a gazelor.",
  "metadata": {
    "original_file": "Ialoveni_Online_0243.html"
  }
}