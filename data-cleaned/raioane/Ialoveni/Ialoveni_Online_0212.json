{
  "title": "Locuitorii comunei Gangura sunt așteptați mâine, la consultări publice",
  "content": "Locuitorii comunei Gangura sunt așteptați mâine, la consultări publice\n\nPrimăria comunei Gangura, împreună cu Comunitatea mea, organizează mâine, 7 iulie, consultări publice cu populația. Evenimentul este planificat la ora 10:00, în incinta gimnaziului din Gangura.\n\nÎn cadrul consultărilor publice, locuitorii vor identifica cea mai stringentă problemă din comunitate care va fi înaintată spre finanțare la programul Comunitatea mea.\n\nAm încercat să-l contactăm pe primarul comunei, Marcel Bobeica, pentru a afla mai multe detalii despre consultări, însă acesta nu ne-a răspuns la apel.\n\nSecretara consiliului local, Angela Ştepliuc, precizează: „La consultări sunt așteptați cel puțin 80 de persoane. Locuitorii au fost informați prin invitații, care au fost expediate la domiciliu în toate sectoarele”.\n\n\n\n Anterior, Comunitatea mea a realizat un sondaj în comuna Gangura pe un eșantion de 670 de gospodării, de la care au fost colectate 470 de chestionare. Cea mai mare problemă identificată de către locuitori – starea drumurilor.\n\nProgramul Comunitatea mea este la a patra rundă și are 30 de parteneri noi. Din raionul Ialoveni, partenerii sunt primăria Dănceni și primăria Gangura.",
  "metadata": {
    "original_file": "Ialoveni_Online_0212.html"
  }
}