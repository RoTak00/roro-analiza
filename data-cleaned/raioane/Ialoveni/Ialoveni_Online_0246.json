{
  "title": "Orașul Ialoveni se va înfrăți cu un oraș din Slovacia",
  "content": "Orașul Ialoveni se va înfrăți cu un oraș din Slovacia\n\nConsiliul orășenesc Ialoveni a aprobat, în cadrul ședinței din 12 mai 2023, semnarea acordului de înfrățire și cooperare dintre orașul Ialoveni și orașul Vranov nad Topľou din Slovacia.\n\nPotrivit primarului orașului Ialoveni, Sergiu Armașu, semnarea Acordului este planificată la mijlocul lunii iunie, când va întreprinde o vizită în Slovacia. Întrebat dacă sunt deja planificate proiecte comune Ialoveni – Vranov nad Topľou , primarul spune:\n\n„Am discutat și planific un proiect, dar care nu se știe, deocamdată, dacă îl vom câștiga. Este vorba despre panouri solare la Grădința „Lăstărel”. Vom discuta în cadrul vizitei. De asemenea, ne dorim foarte mult să aducem în Ialoveni uzina de fabricare a panourilor solare, o uzină din orașul cu care urmează să semnăm acordul de colaborare. Sperăm să aducem uzina în Zona Economică Liberă din Ialoveni, asta deja vor decide consilierii, să vedem dacă vor aproba o așa propunere. Dacă nu, atunci poate vom aloca un teren. Vedem, o să discutăm”.\n\nVranov nad Topľou se întinde pe o suprafață de 34,347 km² și în 2017 număra 22 589 de locuitori. Aceasta este a doua localitate din Slovacia cu care urmează să se înfrățească orașul Ialoveni, primul fiind orașul Senec (Acord de înfrățire semnat în 2016).",
  "metadata": {
    "original_file": "Ialoveni_Online_0246.html"
  }
}