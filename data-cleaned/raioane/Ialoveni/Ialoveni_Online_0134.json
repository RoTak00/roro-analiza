{
  "title": "Văsieni: Consilierii care vor lipsi nemotivat de la ședințe se vor autosancționa",
  "content": "Văsieni: Consilierii care vor lipsi nemotivat de la ședințe se vor autosancționa\n\nConsilierii care vor lipsi nemotivat de la 5 ședințe consecutive ale comisiilor de specialitate sau ale Consiliului sătesc vor fi somați să își dea demisia de onoare. Măsura a fost aprobată în unanimitate de noii consilieri din Văsieni și va fi inclusă în Regulamentul de funcționare a consiliului sătesc Văsieni.\n\nSancțiunea a fost propusă la ședința de constituire a consiliului, care a avut loc la 20 noiembrie 2023.\n\n„Noi am avut cazuri la precedentul consiliu în care domnii consilieri nu se prezentau la comisii, rămânând nesancționați. Haideți, dacă sunteți de acord, să gândim o metodă de a sancționa consilierii care nu se prezintă la ședință. O metodă de disciplinare. Am venit cu toții din propria dorință să devenim consilieri, ca să facem lucruri bune pentru sat și cred că ar fi foarte binevenit să ne responsabilizăm”, a spus unul din consilieri.\n\nPropunerea a fost salutată de primarul localității, Sergiu Candu, care a propus motivarea absențelor în format scris, electronic.\n\n„Până acum era o tradiție: consilierul suna secretarul consiliului și spunea „Eu nu pot să vin că mă doare burta”, respectiv se considera absența motivată. Propun ca cei care au un motiv, să îl prezinte în formă scrisă, trimisă pe emailul primăriei, ca să fie o probă pentru a motiva absența”, a spus Sergiu Candu.\n\nAstfel, conform măsurii incluse în regulamentul de funcționare a consiliului, consilierii care vor lipsi de la 5 ședințe consecutive, fie ale consiliului, fie ale comisiilor de specialitate, își vor da demisia de onoare.\n\nDe asemenea, în cadrul ședinței a fost aprobată componența comisiilor de specialitate.",
  "metadata": {
    "original_file": "Ialoveni_Online_0134.html"
  }
}