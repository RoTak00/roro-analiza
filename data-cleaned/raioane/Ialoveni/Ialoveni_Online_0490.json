{
  "title": "DOC// Două localități din raionul Ialoveni - sub COD ROȘU de alertă epidemiologică. Șase localități - sub cod galben",
  "content": "DOC// Două localități din raionul Ialoveni – sub COD ROȘU de alertă epidemiologică. Șase localități – sub cod galben\n\nDouă localități din raionul Ialoveni se află sub cod roșu de alertă epidemiologică. Este vorba despre Suruceni și Cărbuna. Decizia a fost luată de Comisia raională extraordinară de sănătate publică Ialoveni.\n\nSub cod portocaliu nu se află nicio localitate, iar sub cod galben sunt 6 localități: Ialoveni, Dănceni, Malcoci, Costești, Răzeni și Puhoi.\n\nRestul localităților din raion se află sub cod verde de alertă epidemiologică.\n\nPotrivit hotărârii Comisiei, care a fost convocată în ședință la 1 iunie, numărul cazurilor de infectare este în diminuare, per raion fiind stabilit indicatorul de incidență Cod Galben.\n\nPotrivit deciziei, masca de protecție rămâne obligatorie în toate spațiile publice închise, inclusiv în transportul public, precum și în spațiile semi-deschise, unde nu este posibilă respectarea distanței sociale de cel puțin un metru. Masca trebuie să acopere atât gura, cât și nasul.\n\nÎn spațiile publice deschise neaglomerate, portul măștii nu este obligatoriu.\n\nDe asemenea, potrivit deciziei, organizarea festivalurilor este permisă doar în localitățile aflate sub cod galben sau sub cod verde.",
  "metadata": {
    "original_file": "Ialoveni_Online_0490.html"
  }
}