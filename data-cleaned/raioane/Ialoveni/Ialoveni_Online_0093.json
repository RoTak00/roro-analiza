{
  "title": "FOTO// Gimnaziul din Ulmu a fost eficientizat energetic",
  "content": "Gimnaziul din satul Ulmu a fost eficientizat energetic prin intermediul unui proiect implementat în cadrul Programului Național „Satul European”.\n\n„Cei 217 elevi și 34 de angajați ai instituției au acum condiții mai bune de studiu și de muncă. După termoizolarea pereților clădirii, a fost eliminat mucegaiul din încăpere, iar elevii nu mai stau îmbrăcați la ore. A fost redusă și factura la gaze”, a scris ministrul Infrastructurii și Dezvoltării Regionale, Andrei Spânu, pe o rețea de socializare.\n\nTotodată, localitatea a obținut finanțare și prin Programul Național „Satul European Expres”, pentru reparația parțială a acoperișului Casei de cultură, în cadrul căreia își desfășoară activitatea mai multe colective artistice. În incinta Casei de cultură mai este și o sală de sport, o bibliotecă, dar și o sală de computere care este utilizată de toți locuitorii satului.",
  "metadata": {
    "original_file": "Ialoveni_Online_0093.html"
  }
}