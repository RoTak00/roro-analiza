{
  "title": "Comuna Gangura s-a înfrățit cu orașul Dolni Dabnik din Bulgaria",
  "content": "Comuna Gangura s-a înfrățit cu orașul Dolni Dabnik din Bulgaria\n\nComuna Gangura s-a înfrățit cu orașul Dolni Dabnik, din regiunea Plevna, Bulgaria. Acordul de înfrățire a fost semnat pe 29 august de către primarul comunei Gangura, Marcel Bobeica și Radoslav Todorov, viceprimarul orșului Dolni Dabnik, la Primăria din comuna Gangura.\n\n„Săptămâna trecută am avut în localitate o delegație din Bulgaria, în frunte cu viceprimarul orașului Dolni Dabnik, din regiunea Plevna, Bulgaria, unde am semnat acest acord de înfrățire. De asemenea, urmează să avem și noi o vizită în Bulgaria unde vom discuta despre proiecte comune în domeniul culturii și turismului. În comuna Gangura 30 la sută din populație sunt etnici bulgari și demult mi-am dorit să avem un astfel de acord de înfrățire”, menționează primarul comunei Gangura, Marcel Bobeica.\n\nOrașul Dolni Dăbnik este o unitate administrativă în regiunea Plevna din Bulgaria, care este formată din 7 localități. La recensământul din 2011, populația orașului Dolni Dăbnik era de 11.670 locuitori. Iar din punct de vedere etnic, majoritatea locuitorilor erau bulgari.",
  "metadata": {
    "original_file": "Ialoveni_Online_0157.html"
  }
}