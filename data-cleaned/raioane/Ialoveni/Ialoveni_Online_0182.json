{
  "title": "Puhoi: Proiectul de micșorare a tarifului la apă nu a fost aprobat de consilieri",
  "content": "Puhoi: Proiectul de micșorare a tarifului la apă nu a fost aprobat de consilieri\n\nProiectul de micșorare a tarifului la apă nu a fost aprobat de consilierii din Puhoi, la ultima ședință a Consiliului local. În prezent, tariful la apă pentru locuitorii satului Puhoi este de 13 lei, iar în cadrul ședinței, s-a propus micșorarea tarifului până la 11 lei. Propunerea însă nu a fost aprobată.\n\nPentru micșorarea tarifului până la 11 lei au votat doar 5 consilieri. Trei consilieri au fost contra, optând pentru păstrarea tarifului actual, iar restul s-au abținut.\n\n„Subiectul a fost discutat inițial în comisii și parcă toți au fost de acord cu micșorarea tarifului. La ședință însă s-a decis menținerea tarifului actual, de 13 lei per m3. S-a discutat că banii ce vor fi acumulați vor fi păstrați în fondul de rezervă pentru a efectua reparația fântânilor, pentru piese de schimb, pentru că totul s-a scumpit”, a explicat pentru IaloveniOnline secretara Consiliului.",
  "metadata": {
    "original_file": "Ialoveni_Online_0182.html"
  }
}