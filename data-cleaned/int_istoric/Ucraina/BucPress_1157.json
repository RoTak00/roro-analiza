{
  "title": "Discuții despre colaborarea regională dintre Ucraina și România. Întâlnire a consulului României la Slatina cu autoritățile din Transcarpatia - BUCPRESS",
  "content": "La Administrația Militară Regională Transcarpatia, a avut loc o întâlnire între consulul României la Solotvino (Slatina), Grațian Florin Pîrvu, și reprezentanții locali. Discuțiile au vizat stadiul actual al proiectelor comune și perspectivele pentru viitor, conform unei postări pe pagina de Facebook a președintelui AMR Transcarpatia, Miroslav Bilețkiy.\n\nMiroslav Bilețkiy a mulțumit conducerii României și poporului român pentru sprijinul acordat Ucrainei și locuitorilor săi. El a menționat așteptarea rezultatelor selecției proiectelor de grant în cadrul programului Uniunii Europene Interreg Next România – Ucraina 2021-2027.\n\nDe asemenea, se continuă construcția podului dintre Ucraina și România peste râul Tisa în zona viitorului punct de trecere „Biserica Albă – Sighetu Marmației.” Grațian Florin Pîrvu a oferit informații despre stadiul realizării acestui proiect.\n\nConsulul a discutat și despre lucrările de reparație pentru refacerea structurii avariate a podului la punctul de trecere „Solotvino – Sighetu Marmației.” Datorită restricțiilor de circulație din zonă, șoferii sunt nevoiți să facă un ocol mare. Pentru a decongestiona punctul de trecere de la Solotvino și a îmbunătăți logistica, Miroslav Bilețkiy a propus analizarea posibilității deschiderii unui nou punct de trecere a frontierei în satul Iablunivka, ceea ce ar impulsiona dezvoltarea turismului și creșterea economică a regiunilor de frontieră.\n\nMiroslav Bilețkiy a apreciat colaborarea dintre cele două țări și disponibilitatea de a lucra pentru consolidarea relațiilor de parteneriat între Ucraina, în general, și Transcarpatia, în mod special, cu regiunile din România.",
  "metadata": {
    "original_file": "BucPress_1157.html"
  }
}