{
  "title": "Campionul Ucrainei la Pangration, Pavel Ungurean, a murit pe front: detalii despre militarul originar din regiunea Cernăuți - BUCPRESS",
  "content": "Pavel Ungurean, un sportiv de succes din Cernăuți, a murit la doar 27 de ani în timpul unui atac cu dronă FPV pe direcția frontului Kupiansk, regiunea Harkov. În armata ucraineană, tânărul avea gradul de locotenent. Tragedia a fost anunțată pe 21 ianuarie de către Comitetul Sportiv al Ucrainei.\n\nÎn viața civilă, Pavel a fost un sportiv remarcabil, fiind campion al Ucrainei la Pangration – o artă marțială ce combină elemente de luptă și box. A absolvit în 2018 Facultatea de Educație Fizică, Sport și Reabilitare a Universității Naționale „Iuri Fedkovici” din Cernăuți, unde colegii și profesorii săi își amintesc cu mândrie de el.\n\nClubul de fotbal „Bucovina”, al cărui suporter devotat a fost Pavel, i-a adus un omagiu pe site-ul oficial și a inițiat o campanie de colectare de fonduri pentru a sprijini familia acestuia.\n\nPavel Ungurean și-a pierdut viața pe 9 ianuarie 2025, în urma rănilor incompatibile cu viața cauzate de atacul dronei. Pe 14 ianuarie, el a fost înmormântat în satul său natal Comărești, fostul raion Storojineț.\n\nPavel lasă în urmă o soție și un fiu de doar opt luni, care s-a născut în timp ce tatăl său era pe front. Soția sa a declarat că militarul era hotărât să apere țara chiar înainte de 24 februarie 2022, când a început invazia pe scară largă.",
  "metadata": {
    "original_file": "BucPress_0216.html"
  }
}