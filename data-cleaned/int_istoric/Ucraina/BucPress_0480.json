{
  "title": "SUA crește livrările de arme către Ucraina – declarația lui Zelenski - BUCPRESS",
  "content": "„Astăzi am primit raportul comandantului-șef al forțelor armate, Oleksandr Sîrski, și al ministrului apărării, Rustem Umerov. Frontul. Aprovizionarea. Este extrem de important faptul că Statele Unite cresc livrările de arme în acest moment. Este necesar pentru a echilibra situația”, a declarat Zelenski în mesajul său video de joi, 26 decembrie.\n\nPreședintele Ucrainei a mulțumit partenerilor internaționali și a subliniat că ritmul livrărilor de arme trebuie să fie suficient de rapid pentru a contracara ofensiva rusă.\n\n„Avem nevoie de mai multă putere militară. De poziții puternice pentru diplomație. Fiecare unitate, fiecare brigadă care contribuie la acest efort ne apropie de șansa unei păci durabile”, a adăugat el.\n\nPe 20 decembrie, agenția Reuters a raportat, citând surse, că administrația de la Casa Albă urmează să anunțe în curând un nou și posibil ultim pachet de ajutor de securitate pentru Ucraina. Valoarea acestuia este estimată la aproximativ 1,2 miliarde de dolari, fonduri ce vor fi utilizate pentru achiziționarea de noi arme.\n\nAnterior, purtătorul de cuvânt al Pentagonului, generalul Patrick Ryder, a declarat că Departamentul Apărării al SUA intenționează să utilizeze cât mai eficient restul de 6,7 miliarde de dolari dintr-un pachet amplu de ajutor pentru Ucraina și să accelereze livrările de echipamente către forțele armate ucrainene.",
  "metadata": {
    "original_file": "BucPress_0480.html"
  }
}