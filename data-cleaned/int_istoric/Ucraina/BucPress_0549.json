{
  "title": "Atac cibernetic rusesc asupra registrelor: au fost afectate datele nord-bucovinenilor? - BUCPRESS",
  "content": "Astăzi, 20 decembrie 2024, Ucraina a fost lovită de unul dintre cele mai ample atacuri cibernetice asupra registrelor de stat din ultima perioadă. Atacul, desfășurat de hackeri ruși, a dus la suspendarea temporară a funcționării sistemelor esențiale ale Ministerului Justiției.\n\nÎn urma discuțiilor cu Valentin Pabat, adjunctul șefului Administrației pentru Servicii Digitale din regiunea Cernăuți, s-a constatat că nu se pot oferi informații precise privind impactul asupra datelor cetățenilor, dat fiind că sistemul este integrat și conține informații generale la nivel național.\n\nPe parcursul dimineții de vineri, 20 decembrie, au fost raportate probleme de funcționare a autorităților care se bazează pe registre, atât în Bucovina, cât și în alte părți ale țării. Este important de menționat că serviciile Dia.QR și contul de serviciu din aplicația Dia sunt temporar indisponibile din cauza lucrărilor tehnice efectuate de către Registrul Public.\n\nÎn perioada următoare, utilizatorii nu vor putea accesa conturile lor personale pe portalul Dia și vor fi restricții în generarea codurilor QR. Totuși, partajarea documentelor funcționează normal. Ministerul Digitalizării va publica în curând informații suplimentare despre problemele întâmpinate și datele estimative pentru restabilirea serviciilor, notează ACC .",
  "metadata": {
    "original_file": "BucPress_0549.html"
  }
}