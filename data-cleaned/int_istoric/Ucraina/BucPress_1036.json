{
  "title": "Au plătit câte 8.000 de dolari: trei bărbați au încercat să traverseze înot Tisa pentru a ajunge în România - BUCPRESS",
  "content": "În seara zilei de 15 ianuarie, grănicerii au reținut trei bărbați care încercau să traverseze înot râul Tisa pentru a ajunge în România. Pentru trecerea frontierei, bărbații, aflați în vârstă de recrutare, au plătit câte 8.000 de dolari fiecare.\n\nInformația a fost publicată pe pagina de Facebook a Direcției Regionale de Vest a Serviciului froontierei de Stat al Ucrainei.\n\nConform comunicatului, grupul de bărbați a fost descoperit în amurg cu ajutorul unei drone.\n\n„Locuitorii regiunilor Poltava și Cernihiv au fost opriți înainte de a ajunge la obstacolele inginerești. Al treilea bărbat, un locuitor al regiunii Lviv, a reușit să treacă de aceste obstacole și a intrat în apă. După ce a înotat câțiva metri, s-a întors pe mal. Apoi a intrat din nou în apă, dar din cauza curentului puternic și a temperaturii scăzute a apei, s-a retras din nou,” se arată în raport.\n\nPersoanelor reținute li s-au întocmit procese-verbale administrative pentru tentativa de trecere ilegală a frontierei, conform art. 204-1 alin. 2 din Codul Contravențiilor Administrative al Ucrainei. Sancțiunea articolului prevede o amendă sau arest administrativ, cu confiscarea mijloacelor și instrumentelor utilizate pentru săvârșirea contravenției.\n\nPentru tentativa de trecere ilegală a frontierei, bărbații au plătit câte 8.000 de dolari organizatorului. Potrivit Serviciului de Grăniceri, în prezent se desfășoară căutarea persoanelor suspectate de organizarea transportului bărbaților în vârstă de recrutare peste frontieră.",
  "metadata": {
    "original_file": "BucPress_1036.html"
  }
}