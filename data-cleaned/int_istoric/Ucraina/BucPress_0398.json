{
  "title": "Alarme false de bombă în Cernăuți - BUCPRESS",
  "content": "Alarme false de bombă în Cernăuți / În anul 2024 au fost raportate aproape 670 de alarme false de bombă în instituții și clădiri din Cernăuți, de patru ori mai multe decât în 2023. Niciunul dintre aceste rapoarte nu a fost confirmat.\n\nPotrivit Poliției Naționale din regiune, cele mai frecvente alarme au vizat școlile, dar și clădiri ale autorităților locale, tribunale și centre comerciale. Mesajele au fost trimise prin email criptat sau prin apeluri telefonice.\n\n„Aceste mesaje false reprezintă operațiuni speciale de natură informațional-psihologică ale serviciilor secrete inamice, menite să provoace panică. Polițiștii tratează fiecare raport de alarmă de bombă ca pe o amenințare reală, efectuând evacuări, verificări și investigând persoanele responsabile”, au declarat reprezentanții poliției.\n\nPentru astfel de rapoarte false, poliția a deschis anul acesta peste 120 de dosare penale. Pedepsele pentru alarmele false de bombă variază între 2 și 6 ani de închisoare, iar dacă acestea vizează obiective critice, spitale, clădiri guvernamentale sau școli, pedeapsa poate crește la 4-8 ani de închisoare.",
  "metadata": {
    "original_file": "BucPress_0398.html"
  }
}