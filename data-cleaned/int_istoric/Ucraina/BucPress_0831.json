{
  "title": "Ucraina a primit încă 4,8 miliarde de dolari de la Banca Mondială - BUCPRESS",
  "content": "Prim-ministrul Ucrainei, Denis Șmihal, a anunțat că țara a primit încă 4,8 miliarde de dolari din partea Băncii Mondiale în cadrul proiectului PEACE. Aceasta reprezintă cea mai mare inițiativă investițională din istoria instituției, destinată sprijinirii Ucrainei în implementarea reformelor și în susținerea domeniilor sociale, educaționale, de sănătate, agriculturii și proiectelor de reconstrucție.\n\nDe la începutul războiului la scară largă, Ucraina a beneficiat de aproape 50 de miliarde de dolari prin diverse mecanisme ale Băncii Mondiale.\n\n„Suntem profund recunoscători Statelor Unite și partenerilor de dezvoltare care finanțează ajutorul în cadrul proiectului PEACE. Mulțumim Băncii Mondiale pentru implicarea constantă și sprijinul activ al inițiativelor care întăresc Ucraina”, a subliniat premierul.\n\nReamintim că, pe 8 noiembrie, Ucraina și Banca Mondială au semnat un acord de grant pentru atragerea a aproximativ 1,37 miliarde de dolari în cadrul proiectului PEACE in Ukraine, destinați finanțării cheltuielilor sociale și umanitare.\n\nDe asemenea, Banca Mondială va crea un fond special pentru Ucraina, cu o valoare de cel puțin 10 miliarde de dolari.",
  "metadata": {
    "original_file": "BucPress_0831.html"
  }
}