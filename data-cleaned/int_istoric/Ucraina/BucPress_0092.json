{
  "title": "Regiunea Odesa: În urma atacului din 13 septembrie au fost deteriorate clădiri administrative, infrastructura pentru depozitarea cerealelor și uleiului - BUCPRESS",
  "content": "În urma atacului cu drone asupra porturilor Reni și Ismail (regiunea Odesa) în noaptea de 13 septembrie, au fost distruse clădiri administrative, depozite de cereale, capacități de stocare a uleiului și mașini; șapte șoferi au fost transportați la spital în stare gravă, a informat ministrul dezvoltării comunităților, teritoriilor și infrastructurii, Olexandr Cubracov, citat de Interfax-Ucraina.\n\n“În ciuda încercărilor agresorului rus de a reduce potențialul exporturilor, porturile funcționează. În același timp, fiecare atac asupra infrastructurii portuare din Ucraina este un atac asupra securității alimentare a întregii lumi”, a scris Cubracov pe contul său de Facebook.\n\nPotrivit informațiilor furnizate de Cubracov, începând cu 18 iulie, ca urmare a atacurilor Federației Ruse asupra porturilor Ucrainei, au fost deteriorate și parțial distruse 105 obiecte ale infrastructurii portuare. Ca rezultat al loviturilor la porturile din clusterul Dunării și blocarea porturilor maritime, exporturile de cereale către țările din Asia, Africa și Europa au fost reduse cu aproape 3 milioane de tone pe lună.\n\n“Porturile din clusterul Dunării reprezintă singura rută maritimă pentru exportul agroalimentar ucrainean. Dacă nu vom proteja această infrastructură cu sisteme puternice de apărare antiaeriană, consecințele vor fi și mai grave, mai întâi de toate, pentru țările dependente de producția agroalimentară ucraineană”, a concluzionat ministrul.",
  "metadata": {
    "original_file": "BucPress_0092.html"
  }
}