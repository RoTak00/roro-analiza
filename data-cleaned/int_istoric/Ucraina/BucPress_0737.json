{
  "title": "Bloomberg – Aliații Ucrainei discută diferite scenarii de încheiere a războiului - BUCPRESS",
  "content": "Aliații Ucrainei încearcă să plaseze Kievul în cea mai bună poziție posibilă pentru a respinge atacurile rusești sau înainte de negocierile pentru un posibil armistițiu, informează Bloomberg, citată de agenția ucraineană UNIAN.\n\nSe precizează că, în acest scop, NATO își dublează eforturile pentru a grăbi livrările de armament către Ucraina, pe măsură ce forțele ucrainene „cedează treptat unele teritorii”. Discuțiile includ garanții de securitate care „vor proteja Ucraina, fără a provoca o reacție din partea lui Putin”, în paralel, guvernele țărilor aliate analizează diferite scenarii pentru încheierea războiului, potrivit sursei citate.\n\nSe menționează că unul dintre posibilele scenarii pentru un armistițiu implică crearea unei zone demilitarizate. După cum a subliniat un diplomat de rang înalt al NATO, în cazul în care se ajunge la un armistițiu, trupele europene ar putea fi implicate în protejarea și patrularea acestei zone. Un alt diplomat de rang înalt din Occident a adăugat că aceste discuții au loc pe fondul recunoașterii că situația din Ucraina este instabilă și că negocierile trebuie să înceapă cât mai curând posibil.\n\nBloomberg scrie că aderarea Ucrainei la NATO și obținerea unei garanții de securitate din partea alianței este considerată puțin probabilă sau imposibilă în viitorul apropiat: „În schimb, Kievul va avea nevoie de garanții de securitate, care ar putea obliga Statele Unite sau alți aliați să intervină în apărarea Ucrainei, dacă Rusia va încălca orice acord de încetare a focului. Aceste garanții vor depăși angajamentele Statelor Unite și ale altor aliați de a întări armata ucraineană pe termen lung, inclusiv prin instruire.”\n\nPotrivit The Wall Street Journal, delegația ucraineană a sosit în Statele Unite pentru a purta discuții la nivel înalt cu administrația lui Donald Trump privind rezolvarea divergențele legate de încheierea războiului. Se precizează că șeful biroului președintelui Ucrainei, Andrii Ermak, s-a întâlnit cu emisarul special al lui Trump pentru Rusia și Ucraina, Keith Kellogg, și cu viitorul consilier pentru securitate națională, Mike Waltz. La întâlnire a participat și vicepreședintele JD Vance.",
  "metadata": {
    "original_file": "BucPress_0737.html"
  }
}