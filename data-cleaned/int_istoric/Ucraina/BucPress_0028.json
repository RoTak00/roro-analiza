{
  "title": "Vin fabricat în Frumușica Nouă, sudul Basarabiei - BUCPRESS",
  "content": "Pe data de 3 mai 2024 am dat publicității un articol despre demolarea în 1946 a câtorva sate românești din mijlocul Bugeacului de către regimul sovietic instalat după război în Basarabia. Printre satele distruse se număra și Frumușica Nouă.\n\nScriam că în 2006 am participat la instalarea unei cruci, care a pus începutul reînvierii satului Frumușica Nouă. Începând cu anul 2006 Frumușica Nouă s-a dezvoltat ca un complex turistic modern. Pe teritoriul complexului a fost constrută în 2016 cea mai înaltă statuie a ciobanului, simbol al eternității pe aceste pământuri a ciobenilor veniți prin transhumanță în stepele Bugeacului, de unde n-au mai plecat niciodată.\n\nÎn prezent complexul turistic are o vinărie modernă unde se produc vinuri cu marca Frumușica Nouă. Unul dintre vinurile noi este Odesa Black. Pe eticheta acestui vin este înfățișată o statuie a unui cioban, care este semnul distinctiv al complexului turistic Frumușica Nouă (Frumushika Nova). Această statuie este inclusă în Cartea Recordurilor Guinness drept cea mai mare statuie din lume a unui cioban, subliniind importanța ocupațiilor tradiționale în această regiune.\n\n„Este un simbol al forței, stabilității și moștenirii culturale care reflectă caracterul vinului roșu Odesa Black (Negru de Odesa). Bogăția aromei vinului și profunzimea acestuia rezonează perfect cu imaginea de pe etichetă, făcând acest vin la fel de unic și memorabil ca statuia însăși”, scrie pe pagina sa Facebook Mihail Pălărie, fiul proprietarului complexului turistic Frumușica Nouă.",
  "metadata": {
    "original_file": "BucPress_0028.html"
  }
}