{
  "title": "Consulatul României la Solotvino celebrează aderarea la Spațiul Schengen - BUCPRESS",
  "content": "Consulul României la Solotvino, dl Florin Grațian Pârvu a transmis pe pagina de Facebook cu referire la Ministerul Afacerilor Externe informația despre aderarea României la spațiul de liberă circulație, prin aplicarea integrală, începând de duminică, 31 martie 2024, a acquis-ului Schengen și respectiv prin eliminarea controalelor la frontierele aeriene și maritime.\n\nO dată istorică ce reprezintă un moment deosebit de important în parcursul României ca stat membru UE, în contextul în care cetățenii români se alătură celorlalți cetățeni europeni în accesarea facilităților oferite de apartenența la spațiul de liberă circulație. Acesta este un pilon fundamental al construcției europene, cu rol major în facilitarea schimburilor economice și comerciale, în stimularea turismului, a schimburilor academice și a legăturilor inter-umane, generând astfel prosperitate pentru toți cetățenii Uniunii.\n\nDe asemenea, începând cu 31 martie, misiunile diplomatice și consulare ale României eliberează vize uniforme de scurtă durată – vize Schengen, ceea ce va contribui la dezvoltarea schimburilor comerciale, investiționale și turistice cu state terțe. Salutăm aderarea României la spațiul Schengen și credem, că va aduce beneficii majore atât României, cât și economiei europene.",
  "metadata": {
    "original_file": "BucPress_1630.html"
  }
}