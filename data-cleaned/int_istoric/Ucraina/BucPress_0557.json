{
  "title": "Explozii puternice la Kiev după ce Rusia a lansat opt rachete asupra teritoriului ucrainean - BUCPRESS",
  "content": "Explozii puternice au avut loc vineri dimineaţă la Kiev după ce Rusia a lansat mai multe rachete asupra teritoriului ucrainean, relatează AFP, Reuters și Agerpres.\n\n”Rachetă balistică venind dinspre nord!”, au avertizat forţele aeriene ucrainene pe Telegram, la doi ani şi zece luni de la începerea invaziei ruse pe scară largă în Ucraina.\n\nAdministraţia militară din Kiev a anunţat că Rusia a lansat opt rachete asupra capitalei Ucrainei vineri dimineaţă. Şeful acestei administraţii, Serhii Popko, a spus că forţele ruse au folosit rachete Kinjal şi rachete balistice Iskander/KN-23 în acest atac.\n\nDeasupra capitalei ucrainene vineri dimineaţă se ridicase un fum dens. Primarul Vitali Kliciko a anunţat un bilanţ de doi răniţi în urma exploziilor cauzate de loviturile ruse cu rachete.\n\nDe asemenea, autorităţile ucrainene au semnalat atacuri cu rachete în oraşul Herson, din sudul Ucrainei, unde o persoană a murit şi alte şase au fost rănite.\n\nForţele ruse avansează în regiunea ucraineană Harkov, frontalieră cu Rusia, cu obiectivul de a recuceri oraşul Kupiansk, ocupat de armata rusă la începutul invaziei în februarie 2022 şi ulterior eliberat de forţele ucrainene în contraofensiva din septembrie acelaşi an.\n\nNod feroviar important în acest sector, oraşul Kupiansk este traversat de râul Oskil, devenit de facto linia frontului între forţele ruse şi cele ucrainene. Armata rusă, care în ultimele săptămâni a avansat mai rapid în estul Ucrainei, şi-a multiplicat atacurile în această zonă, pe care încearcă să o recucerească de câteva luni.",
  "metadata": {
    "original_file": "BucPress_0557.html"
  }
}