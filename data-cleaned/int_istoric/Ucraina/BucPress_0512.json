{
  "title": "Tradiții românești în Maramureșul istoric: lansare de ansamblu folcloric și seară de colinde - BUCPRESS",
  "content": "Consulul României la Solotvino/Slatina, Florin Grațian Pârvu, a transmis un mesaj de apreciere pe Facebook, evidențiind două evenimente remarcabile desfășurate recent în comunitățile românești din Ucraina.\n\nPe 18 decembrie , la Biserica Albă, a avut loc lansarea ansamblului de dansuri populare pentru copii, „Besermenii”. Tinerii dansatori au încântat publicul, promovând tradițiile autentice românești și importanța păstrării moștenirii culturale pentru noile generații.\n\nDouă zile mai târziu, pe 20 decembrie , la Apșa de Mijloc, o seară de colinde a reunit comunitatea în spiritul sărbătorilor de iarnă. Prin cântecele lor, colindătorii au adus bucurie, emoție și un omagiu tradițiilor strămoșești.\n\n„Felicitări organizatorilor, colindătorilor și micilor dansatori pentru aceste momente de neuitat!”, a transmis consulul, exprimându-și dorința ca sărbătorile să inspire pace, speranță și solidaritate în toate comunitățile românești.",
  "metadata": {
    "original_file": "BucPress_0512.html"
  }
}