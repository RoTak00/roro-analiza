{
  "title": "Cifrele sunt șocante: numărul ucrainenilor aflați în afara țării - BUCPRESS",
  "content": "”În prezent, aproximativ 25 – 30 de milioane de ucraineni trăiesc în străinătate. Ministerul Uniunii Naționale al Ucrainei lucrează la elaborarea unei strategii pentru întoarcerea acasă a refugiaților, precum și pentru menținerea legăturii cu cei care rămân în afara țării, informează 24.tv.ua . Numărul ucrainenilor care se află în afara țării este aproape egal cu cel al celor rămași în Ucraina, inclusiv cu cei care au părăsit țara înainte de începutul invaziei pe scară largă.\n\nMinistrul Uniunii Naționale, Oleksii Cernîșov, a declarat că în prezent se află în afara țării aproximativ 30 de milioane de ucraineni. În acest context, în Ucraina au rămas aproximativ 33 de milioane de cetățeni. Conform datelor oficiale, aproape jumătate din populația țării a părăsit Ucraina, inclusiv cei care se aflau deja în afara țării înainte de februarie 2022.\n\n„Suntem o națiune de 60 de milioane de ucraineni. Acesta este un semnal foarte important pentru toți, iar noi trebuie să creăm și să oferim condiții astfel încât ucrainenii să se întoarcă acasă. Totodată, cei care rămân în afara țării nu trebuie să piardă legătura cu Ucraina și să continue să lucreze pentru binele și viitorul țării”, a declarat Cernîșov.\n\nOficialul a adăugat că, în acest context, Ministerul Uniunii Naționale a început implementarea unei strategii extinse privind unitatea națională, identitatea și cetățenia multiplă, care, în opinia sa, va facilita întoarcerea ucrainenilor în țară.",
  "metadata": {
    "original_file": "BucPress_0361.html"
  }
}