{
  "title": "Fostul ministru ucrainean de externe Dmitro Kuleba va fi profesor la Universitatea Science Po din Paris - BUCPRESS",
  "content": "Fostul ministru de externe ucrainean Dmitro Kuleba, care ocupa acest post când Rusia a lansat invazia asupra Ucrainei în februarie 2022, va fi profesor asociat la prestigioasa Şcoală de Relaţii Internaţionale a Universităţii Science Po din Paris, dar îşi va păstra reşedinţa în Ucraina, relatează miercuri agenţia EFE, citată de Agerpres .\n\nKuleba va fi astfel primul ucrainean care obţine un post de cadru didactic în această universitate franceză specializată în studii politice şi sociale. Începând din luna ianuarie, Kuleba le va preda cursul “Diplomaţie de război” studenţilor programului de masterat Securitate Naţională şi Guvernanţă Internaţională.\n\nFostul ministru ucrainean, în vârstă de 43 de ani, va susţine de asemenea prelegeri în faţa studenţilor diferitelor specializări ale universităţii franceze, ce numără aproximativ 14.000 de studenţi distribuiţi în şapte campusuri, şi va participa la programul de Educaţie Executivă al Sciences Po.\n\nDupă ce a fost patru ani ministru de externe, Kuleba a demisionat anul acesta în septembrie, împreună cu alţi miniştri, în cadrul unei remanieri guvernamentale despre care preşedintele ucrainean Volodimir Zelenski a spus atunci că a fost menită să dea Ucrainei “o nouă energie” după o lungă perioadă de război cu Rusia.\n\nDmitro Kuleba s-a numărat printre oficialii ucraineni cei mai vizibili de la declanşarea războiului şi s-a axat pe asigurarea sprijinului internaţional, politic, militar şi economic pentru ţara sa în acest conflict, arată Agerpres.",
  "metadata": {
    "original_file": "BucPress_0573.html"
  }
}