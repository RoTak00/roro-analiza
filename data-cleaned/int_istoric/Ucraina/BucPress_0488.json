{
  "title": "Patru bărbați reținuți în regiunea Cernăuți pentru tentativă de trecere ilegală a frontierei cu România - BUCPRESS",
  "content": "Patru bărbați, care intenționau să treacă ilegal granița către România, au fost reținuți de grănicerii din regiunea Cernăuți. Aceștia erau echipați în costume de camuflaj și aveau asupra lor mijloace pentru deplasarea pe drumuri montane.\n\nPotrivit declarației oferite pentru „Suspilne” de Igor Zarudniev, asistent al șefului detașamentului de grăniceri din Cernăuți, incidentul a avut loc pe 24 decembrie. Grănicerii din cadrul punctului de frontieră „Seleatin” au depistat patru bărbați care se deplasau pe o potecă montană, îndreptându-se spre granița ucraineano-română.\n\nBărbații, cu vârste de 21, 23, 39 și 44 de ani, sunt originari din regiunea Zaporojie. Aceștia aveau rucsacuri cu alimente, apă, haine groase, precum și echipamente de camuflaj și dispozitive pentru deplasarea pe zăpadă. În timpul interogatoriului, cei reținuți au recunoscut intenția de a trece ilegal frontiera.\n\nPe numele lor au fost întocmite procese-verbale administrative pentru tentativa de trecere ilegală a frontierei. Autoritățile continuă investigațiile în acest caz.",
  "metadata": {
    "original_file": "BucPress_0488.html"
  }
}