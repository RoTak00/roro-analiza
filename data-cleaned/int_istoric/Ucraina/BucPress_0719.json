{
  "title": "CONAF a anunţat, la Cernăuţi, lansarea unui program de susţinere a femeilor ucrainene refugiate şi a copiilor acestora - BUCPRESS",
  "content": "Preşedintele Confederaţiei Naţionale pentru Antreprenoriat Feminin – CONAF, Cristina Chiriac, a anunţat lansarea unui program de susţinere a femeilor ucrainene refugiate şi a copiilor acestora.\n\nLiderul CONAF a declarat, la recepţia organizată de Consulatul României la Cernăuţi, cu prilejul Zilei Naţionale a României, că programul urmăreşte îmbunătăţirea condiţiilor de viaţă pentru copii şi femeile care fug din calea războiului.\n\n“Astăzi lansăm cel mai important proiect pe care CONAF îl susţine atât aici în Ucraina, cât şi în România, pentru ajutorarea copiilor şi a femeilor de etnie ucraineană pe teritoriul Ucrainei şi pe teritoriul României. Este un proiect unicat, nu doar emoţional, ci şi cultural, social, extrem de important, prin care ne propunem ca acele femei care au ajuns pe teritoriul României cu copiii lor să aibă acces la educaţie, sănătate, mentorat şi la o viaţă mai bună”, a afirmat Cristina Chiriac.\n\nCONAF a oferit, vineri, cu prilejul Zilei Naţionale a României, marcată la Cernăuţi, peste 180 de pachete cu cadouri pentru copiii din comunităţile româneşti din Ucraina, potrivit unui comunicat citat de Agerpres , preluat de BucPress.",
  "metadata": {
    "original_file": "BucPress_0719.html"
  }
}