{
  "title": "Ucraina se oferă să trimită cărbune “gratuit” în Transnistria - BUCPRESS",
  "content": "Ucraina a propus sâmbătă să trimită cărbune “gratuit” către centralele termice din Transnistria, o regiune separatistă pro-rusă afectată de întreruperi de curent şi penuria de gaz rusesc de la începutul lunii ianuarie, relatează AFP, citată de Agerpres.\n\n“Avem cărbune pe care îl putem să-l furnizăm Republicii Moldova, la Tiraspol. Dacă într-adevăr vor ca oamenii să aibă electricitate”, a explicat preşedintele ucrainean Volodimir Zelenski în cadrul unei întâlniri cu omologul său din Republica Moldova, Maia Sandu, adăugând că partea ucraineană este “gata să discute un preţ mic sau chiar gratuit”.\n\nPreşedinta Republicii Moldova, Maia Sandu, a sosit sâmbătă la Kiev pentru a discuta cu preşedintele ucrainean Volodimir Zelenski, într-un context de tensiuni energetice în Transnistria, regiune separatistă prorusă situată între cele două ţări, notează AFP şi Reuters.\n\nAcest cărbune ar putea alimenta centrala electrică de la Cuciurgan din Transnistria, care furniza 70% din energia electrică din Republica Moldova înainte de tăierea gazului rusesc.\n\nDacă restul Moldovei este pentru moment ferit de întreruperi datorită importurilor de energie electrică şi gaze din România, nu este cazul regiunii separatiste. Acolo au izbucnit vineri demonstraţii pentru a determina Chişinăul să faciliteze livrarea de gaz rusesc şi să pună capăt crizei energetice, potrivit presei locale.\n\n“Acum este de latitudinea regimului de la Tiraspol să accepte acest ajutor şi să se asigure că oamenii au căldură şi electricitate cât mai curând posibil”, a declarat, la rândul său, preşedinta Republicii Moldova, Maia Sandu, în cadrul întrevederii cu omologul său ucrainean, potrivit Agerpres.",
  "metadata": {
    "original_file": "BucPress_0174.html"
  }
}