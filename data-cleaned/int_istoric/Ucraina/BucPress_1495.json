{
  "title": "Proiect transfrontalier în domeniul prevenirii și gestionării situațiilor de urgență în regiunea Transcarpatia și județul Maramureș - BUCPRESS",
  "content": "Extinderea cooperării transfrontaliere între România și Ucraina, la nivel regional reprezintă una din temele de interes atât pentru regiunea Transcarpatia, cât și pentru județul Maramureș.\n\nComunitățile teritoriale de pe ambele maluri ale Tisei caută oportunități pentru implementarea unor noi proiecte transfrontaliere în beneficiul populației locale. Una dintre temele de interes comun pentru raionul Teaciv (Teceu) și județul Maramureș rămâne prevenirea și gestionarea situațiilor de urgență. O delegație a Consiliului județean Maramureș condusă de Dan Cocoșilă, consilier superior în cadrul Consiliului Județean Maramureș însoțită de Vasile Bumbar, vice-primar al comunei Bistra (comună cu populație ucraineană) și Consulul României la Solotvino/Slatina, Grațian Florin Pârvu au vizitat Comunitatea Teritorială Vilhivcik, raionul Teaciv (Teceu).\n\nÎmpreună cu autoritățile locale de la Vilhivcik, au fost finalizate ultimele proceduri legale vizând implementarea unui nou proiect transfrontalier în domeniul prevenirii si gestionării situațiilor de urgență. Delegația română a fost plăcut surprinsă să constate că la Vilhivcik, există o bază sportivă și de agrement cu potențial ridicat de dezvoltare. Consulul României la Slatina a subliniat în discursul său la întâlnirea cu oficialii comunității amintite, că în perspectivă s-ar putea să punem bazele și a altor proiecte transfrontaliere între România si Ucraina, pe segmentul educației incluzive, cu ajutorul cărora, copiii cu probleme de sănătate să poată beneficia de condiții mult mai bune de asistență și îngrijire.",
  "metadata": {
    "original_file": "BucPress_1495.html"
  }
}