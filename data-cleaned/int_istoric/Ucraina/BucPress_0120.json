{
  "title": "Cerere de redenumire a unei străzi din Odesa în cinstea poetului Mihai Eminescu - BUCPRESS",
  "content": "Asociația „Basarabia” a românilor din regiunea Odesa solicită redenumirea unei străzi din centrul istoric al orașului Odesa în cinstea poetului român Mihai Eminescu.\n\n„În contextul prezentelor lucrări ale Comisiei istorico-toponimice cu privire la redenumirea obiectelor toponimice orășenești din Odesa, am adresat o cerere de redenumire a unei străzi din centrul istoric (vechi) al orașului în cinstea poetului național al românilor Mihai Eminescu. În speranța unei evaluări corecte a adresei Asociației ”Basarabia” și a argumentării invocate, rămâne să constatăm dacă va fi, sau nu, luată în considerare solicitarea organizației noastre”, potrivit unui comunicat al Asociației „Basarabia” a românilor din regiunea Odesa.\n\n„Pe această cale invităm bunii români de-ai locului să susțină inițiativa Asociației “Basarabia”, eventual și inclusiv prin scrisori de sprijin către primăria orașului și comisia istorico-toponimică în cauză. N-ar strica nici scrisori de sprijin oficiale și de prin România și Republica Moldova, dar să nu ne îmbătăm prea devreme cu apă rece…”, menționează Anatol Popescu, preșesintele Asociației „Basarabia” pe pagina sa de Facebook.\n\nAsociaţia „Basarabia” este o organizație nonguvernamentală, nonprofit, care reprezintă interesele comunității românești din sudul Basarabiei, membru-fondator al Consililului Național al Românilor din Ucraina. În contextul politicii de derusificare lansată de Ucraina lansată după invazia rusă, o serie de primării au inițiat redenumirea străzilor și revenirea la denumirile istorice.",
  "metadata": {
    "original_file": "BucPress_0120.html"
  }
}