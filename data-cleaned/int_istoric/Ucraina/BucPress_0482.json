{
  "title": "Ucraina a capturat primul prizonier de război nord-coreean - BUCPRESS",
  "content": "Soldatul nord-coreean ar fi fost prins într-o stare deplorabilă, fiind nu doar rănit, dar și slab.\n\nNu se cunosc mai multe detalii cu privire la locația sau data în care acesta a fost capturat, însă o fotografie cu el ar fi circulat pe Telegram, scrie BBC.\n\nServiciile sud-coreene susțin că informația a fost confirmată prin „comunicarea în timp real cu agenția de inteligență a unei țări aliate”.\n\nUcraina și Coreea de Nord nu au confirmat oficial capturarea prizonierului de război.\n\nCoreea de Nord a început să trimită soldați în Rusia, pe frontul din Kursk, în octombrie. Peste 11.000 de soldați au ajuns pe front și mai mulți urmează să fie trimiși, însă aceștia nu au experiență pe câmpul de luptă și folosesc tehnici de război învechite.\n\nÎn plus, ei nu pot comunica cu rușii, problemă care a dus chiar și la incidente în care nord-coreenii confuzi ar fi tras în ruși.\n\nRusia încearcă să ascundă prezența acestor soldați: autoritățile ucrainene susțin că nord-coreenii ar fi primit documente militare rusești falsificate, în care li s-au dat nume fictive, lipsite de patronimul rusesc, și adrese false, tuturor atribuindu-le locul de naștere Republica Tuva.\n\nPreședintele ucrainean Volodimir Zelenski a declarat pe 23 decembrie că peste 3.000 de soldați nord-coreeni au fost răniți sau uciși de când au ajuns pe front – aproape un sfert din numărul total presupus. Serviciile sud-coreene consideră că numărul soldaților răniți sau uciși ar fi în jur de 1.000.",
  "metadata": {
    "original_file": "BucPress_0482.html"
  }
}