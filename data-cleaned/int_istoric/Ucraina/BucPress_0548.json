{
  "title": "Ucraina intenționează să deschidă 11 puncte de trecere a frontierei cu România pentru a stimula exporturile - BUCPRESS",
  "content": "Ucraina își propune să deschidă un total de 11 puncte de trecere a frontierei cu România pentru a facilita exporturile, a declarat șeful Agenției de Stat de Reconstrucție și Dezvoltare a Infrastructurii, Serhiy Suhomlyn.\n\nConform acestuia, următorul punct de legătură care va fi activat va fi cel de Fântâna Albă. Suhomlyn a subliniat importanța acestor deschideri, menționând că agenția sa, subordonată Guvernului și parte a Ministerului Dezvoltării Regionale, prioritizează potențialul de export al Ucrainei atât în acest an, cât și în următorul, arată Agerpres.\n\n„Am deschis și ne propunem să deschidem 11 puncte de trecere. Proiectul de la Biserica Albă prevede construirea podului și a drumurilor de acces de către partea românească, ceea ce reprezintă un mare ajutor pentru exportatori și pentru economia națională. România este un partener serios, oferind sprijin atât prin refacerea infrastructurii, cât și prin asistența militară”, a adăugat Suhomlyn.\n\nÎn prezent, în regiunea transcarpatică funcționează punctele de trecere Diacovo – Halmău și Solotvino – Sighetu Marmației. În viitorul apropiat, sunt planificate deschiderea altor puncte, inclusiv Bila Ţerkva – Sighetu Marmaţiei și Hîja – Tarna Mare.\n\nÎn regiunea Cernăuți, sunt operate punctele Krasnoilsk – Vicovu de Sus și Porubne – Siret, iar în fază de proiect se află punctele Şepit – Izvoarele Sucevei și Fântâna Albă – Climăuți. Deja au fost semnate acorduri pentru mai multe dintre aceste proiecte, facilitând astfel comerțul și colaborarea între cele două state.",
  "metadata": {
    "original_file": "BucPress_0548.html"
  }
}