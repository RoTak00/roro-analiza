{
  "title": "Restanța impozitelor unor proprietari de imobil din Cernăuți depășește suma de 12 milioane de grivne - BUCPRESS",
  "content": "La Cernăuți, proprietarii spațiilor de pe peste 40 de terenuri comunale urmează să plătească în bugetul orașului peste 12 milioane de grivne, informează audiovizualul public Suspilne. În acest context vorbim despre terenuri ce au fost descoperite în timpul inventarierii efectuate în fostul raion Întâi Mai și într-o zonă a orașului Sadagura. Din cauza utilizării acestor terenuri fără documente, bugetul a pierdut venituri din chiria terenurilor și din impozitul funciar.\n\nDespre acest lucru se menționează în răspunsul Departamentului de Urbanism și Arhitectură al primăriei cernăuțene, la o solicitare a audiovizualului public Suspilne. În răspunsul oficial al departamentului se specifică faptul că după inventariere, consiliul local a semnat 9 contracte de închiriere a terenurilor, ceea ce a adus în buget aproape 5 milioane de grivne în 2024. De asemenea, proprietarilor spațiilor li s-au calculat peste 3 milioane de grivne, pe care bugetul nu le-a primit anterior din cauza utilizării terenurilor comunale fără autorizații.\n\nTotodată, departamentul a calculat că proprietarii imobilelor de pe alte 41 de terenuri comunale nu au plătit în buget peste 12,8 milioane de grivne chirie.\n\nÎn două cazuri, plățile au fost efectuate, astfel încât bugetul s-a completat cu aproape 108 mii de grivne. Însă, 25 de utilizatori de terenuri nu au plătit sumele restante, motiv pentru care peste 8 milioane de grivne vor fi recuperate prin instanță. Pentru celelalte terenuri, se pregătesc documentele necesare pentru a notifica proprietarii despre necesitatea de a plăti sumele restante în mod voluntar.",
  "metadata": {
    "original_file": "BucPress_0401.html"
  }
}