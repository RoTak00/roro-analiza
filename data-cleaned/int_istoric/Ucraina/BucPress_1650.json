{
  "title": "Sprijin pentru dezvoltarea regiunilor de frontieră Maramureș și Transcarpatia - BUCPRESS",
  "content": "Delegația Parlamentului European și-a exprimat disponibilitatea și sprijinul pentru dezvoltarea regiunilor de frontieră Maramureș și Transcarpatia, scrie pe pagina sa de Facebook dl Consul al României la Solotvino(Slatina), Florin Grațian Pârvu\n\nRolul vital al creșterii economice regionale prin intermediul accesării fondurilor europene, cooperarea transfrontalieră între România și Ucraina, stadiul construcției noului pod peste râul Tisa, situația actuală a podului istoric între Sighetu Marmației și Solotvino (Slatina) au reprezentat teme de dialog foarte importante cu ocazia vizitei la Sighetu Marmației, la 22 martie, a unei delegații a Parlamentului European condusă de către domnul deputat Daniel Buda, formată din europarlamentari din România, Republica Federală Germania, Regatul Spaniei și Bulgaria. În prezența conducerii județului Maramureș și ai unor demnitari din cadrul Ministerului Investițiilor și Proiectelor Europene a României, au fost evidențiate demersuri și rezultate concrete referitoare la proiectele aflate în implementare, în beneficiul comunităților din România și Ucraina, pe zona de frontieră nord-vest, necesitatea unei interconectivități cât mai sporite între comunitățile celor două state, creșterea nivelului de cooperare economică la nivel regional, fiind abordate și teme concrete vizând nevoile actuale pentru finalizarea în timp util a proiectelor de infrastructură și cooperare transfrontalieră. Ne bucură foarte mult faptul că, la nivelul Parlamentului European există disponibilitate și sprijin real pentru dezvoltarea economică, atât a județului Maramureș, cât și pentru extinderea cooperării între România și Ucraina.",
  "metadata": {
    "original_file": "BucPress_1650.html"
  }
}