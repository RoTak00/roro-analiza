{
  "title": "Militarii ruși au executat cinci prizonieri ucraineni - BUCPRESS",
  "content": "Cinci soldați ucraineni, care s-au predat, au fost executați de către militarii ruși, a anunțat Dmitro Lubineț, Avocatul Poporului din Ucraina, pe canalul său de Telegram, duminică, 22 decembrie.\n\n„Brigada 110 de asalt mecanizată, numită după general-colonelul Marko Bezruciko, a publicat un videoclip care surprinde o nouă crimă a rușilor – execuția soldaților care s-au predat. Din imagini se vede cum cinci prizonieri de război ucraineni sunt împușcați de către soldații ruși”, a scris ombudsmanul.\n\nLubineț a precizat că va apela la Organizația Națiunilor Unite și la Comitetul Internațional al Crucii Roșii pentru a trage la răspundere vinovații.\n\n„Criminalii de război ruși, care execută prizonieri ucraineni, trebuie să fie aduși în fața tribunalului internațional și să primească cea mai aspră pedeapsă prevăzută de lege!”, a subliniat el.\n\nReamintim că, în noiembrie, autoritățile ucrainene investigau 49 de cazuri penale privind uciderea a 124 de prizonieri de război pe câmpul de luptă. Între timp, au fost descoperite noi dovezi ale execuțiilor soldaților ucraineni.\n\nSăptămâna trecută, ombudsmanul a declarat că, de la începutul anului 2024, ocupanții au executat cel puțin 109 prizonieri de război ucraineni.",
  "metadata": {
    "original_file": "BucPress_0538.html"
  }
}