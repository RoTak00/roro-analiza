{
  "title": "Zelensky l-a numit pe Fedor Șandor ambasador al Ucrainei în Ungaria - BUCPRESS",
  "content": "Președintele Ucrainei, Volodimir Zelensky, l-a numit pe 21 decembrie pe profesorul de la Universitatea Națională Ujgorod și militarul Fedor Șandor ambasador al Ucrainei în Ungaria. Anunțul a fost făcut printr-un decret publicat pe site-ul președintelui.\n\nMinistrul Afacerilor Externe al Ungariei, Péter Szijjártó, a aprobat numirea lui Fedor Șandor în funcția de ambasador al Ucrainei în august 2023.\n\nFedor Șandor este militar al Forțelor Armate ale Ucrainei, profesor la Universitatea Națională Ujgorod și președinte al organizației regionale de turism „Transcarpatia”. În 2020, a devenit deputat în Consiliul Regional Transcarpatia din partea partidului „Slujitorul Poporului”. Pe site-ul „Cesno(Sincer)” se menționează că Fedor Șandor a fost asistent al deputatului (în perioada 2002-2006) Orest Klimpuș, candidat independent, și asistent parlamentar (în 2012) al deputatului Serghei Moșac din partea „Partidului Regiunilor”.",
  "metadata": {
    "original_file": "BucPress_0531.html"
  }
}