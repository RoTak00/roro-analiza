{
  "title": "Peste 4.000 de cazuri de violență domestică înregistrate în regiunea Cernăuți în 2024 - BUCPRESS",
  "content": "În primele 10 luni ale anului 2024, poliția din regiunea Cernăuți a înregistrat 4.000 de apeluri legate de violența domestică, față de 8.000 de cazuri raportate în anul precedent. Dintre acestea, 135 de sesizări au fost făcute direct de copii.\n\nInformația a fost prezentată de Nicolae Basarab, șeful sectorului de prevenire juvenilă al Direcției Generale de Poliție Națională din regiunea Cernăuți, în cadrul unui briefing de presă.\n\n„80% dintre sesizări provin de la femei. Am înregistrat și 600 de cazuri în care bărbații au raportat violența. În 3% din cazuri, victimele sau martorii sunt copii, fie că violența a fost îndreptată împotriva lor, fie că au fost prezenți la astfel de incidente”, a precizat Basarab.\n\nDin totalul cazurilor raportate, în 5% au fost constatate infracțiuni care prezintă caracteristici de violență domestică. Dintre cele 198 de cazuri penale, 68 au fost înaintate instanței. În plus, 92 de copii au fost scoși din familiile în care au fost comise acte de violență.\n\nAmintim că, pe 25 noiembrie, în Ucraina a început Campania Internațională „16 zile de activism împotriva violenței”. Aceasta se desfășoară anual până pe 10 decembrie, având scopul de a crește gradul de conștientizare cu privire la toate formele de violență și de a transmite mesajul că violența nu are nicio justificare, indiferent de circumstanțe.",
  "metadata": {
    "original_file": "BucPress_0836.html"
  }
}