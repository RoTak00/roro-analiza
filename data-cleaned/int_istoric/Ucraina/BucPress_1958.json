{
  "title": "Premierul Ucrainei – Tarifele la apă vor rămâne neschimbate până la sfârșitul războiului - BUCPRESS",
  "content": "Tarifele pentru alimentarea cu apă și canalizare în Ucraina nu vor fi majorate până la sfârșitul războiului dintre Rusia și Ucraina, în ciuda deciziei autorității de reglementare a serviciilor publice, a anunțat premierul Ucrainei, Denis Șmâgali, miercuri, 5 iulie, în cadrul telemaratonului național.\n\nPotrivit acestuia, Comisia Națională de Reglementare a Energiei și Utilităților este un organism independent care stabilește prețurile la energie și apă. În același timp, Denis Șmâgali consideră că, în vremuri de război, este necesar să acționăm ca un tot unitar.\n\n“La fel ca și în cazul tarifelor pentru căldură și apă caldă, sunt sigur că în Ucraina, până la sfârșitul ostilităților, nu este necesar să se impună sarcini suplimentare asupra oamenilor. Acesta este un compromis pe care bugetele locale și-l pot asuma”, a declarat Denis Șmâgali.\n\nPremierul a precizat că bugetele locale au acumulat peste 150 de miliarde grivne în conturile lor. Prin urmare, acestea vor putea finanța serviciile locale de apă fără a majora tarifele.\n\nReamintim că, la 1 iulie, Comisia Națională a aprobat o majorare cu 32% a tarifelor la apă. Denys Shmyhal și Volodymyr Zelenskyi s-au pronunțat împotriva creșterii prețurilor, ceea ce a determinat autoritatea de reglementare să își anuleze rezoluția la 3 iulie.",
  "metadata": {
    "original_file": "BucPress_1958.html"
  }
}