{
  "title": "Portugalia condamnă lovitura rusă care i-a avariat ambasada de la Kiev - BUCPRESS",
  "content": "Guvernul de la Lisabona a condamnat ”cu vehemenţă” loviturile ruse care au vizat Kievul vineri în zori şi au avariat ”mai multe misiuni diplomatice”, printre care cele ale Portugaliei, Argentinei, Albaniei şi Muntenegrului, transmite AFP, citată de Agerpres.\n\nÎn absenţa ambasadorului rus la Lisabona, ”însărcinatul cu afaceri al Federaţiei Ruse a fost deja convocat la Ministerul Afacerilor Externe pentru a i se prezenta un protest oficial”, a precizat guvernul portughez într-un comunicat.\n\nExplozii puternice au avut loc vineri dimineaţă la Kiev după ce Rusia a lansat mai multe rachete asupra teritoriului ucrainean.\n\nAdministraţia militară din Kiev a anunţat că Rusia a lansat opt rachete asupra capitalei Ucrainei vineri dimineaţă. Şeful acestei administraţii, Serhii Popko, a spus că forţele ruse au folosit rachete Kinjal şi rachete balistice Iskander/KN-23 în acest atac.\n\nDeasupra capitalei ucrainene vineri dimineaţă se ridicase un fum dens. Primarul Vitali Kliciko a anunţat un bilanţ de doi răniţi în urma exploziilor cauzate de loviturile ruse cu rachete.\n\nDe asemenea, autorităţile ucrainene au semnalat atacuri cu rachete în oraşul Herson, din sudul Ucrainei, unde o persoană a murit şi alte şase au fost rănite.",
  "metadata": {
    "original_file": "BucPress_0550.html"
  }
}