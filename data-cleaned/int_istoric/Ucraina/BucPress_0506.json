{
  "title": "Atac cu rachete asupra regiunii Cernăuți. Unde au căzut fragmentele? - BUCPRESS",
  "content": "Atac cu rachete asupra regiunii Cernăuți / În spațiul aerian al regiunii Cernăuți forțele de apărare antiaeriană a Ucrainei au doborât o rachetă lansată de inamicul rus. Atacul a avut loc în dimineața zilei de 25 decembrie, în timpul unei alerte aeriene. Informația a fost confirmată de Ruslan Zaparaniuk, șeful Administrației Militare Regionale din Cernăuți, printr-o postare pe Telegram, potrivit audiovizualului public Suspilne.\n\nRămășițele rachetei au căzut în raionul Cernăuți, iar la fața locului acționează echipele specializate. Potrivit lui Zaparaniuk, nu există victime sau persoane rănite.\n\nÎn noaptea de 25 decembrie, în regiunea Cernăuți au fost emise două alerte aeriene. Prima alertă: între orele 23:27-01:14, când o dronă a inamicului rus a fost detectată în spațiul aerian al regiunii. A doua alertă: între orele 05:04- 08:20, în acest interval, apărarea antiaeriană ucraineană a doborât racheta rusească.\n\nForțele Aeriene ale Ucrainei au raportat pe Telegram că au identificat o rachetă de croazieră care zbura dinspre teritoriul Republicii Moldova în direcția orașului Cernăuți. Ulterior, aceasta a fost detectată în sud-vestul regiunii, având traiectoria spre vest.",
  "metadata": {
    "original_file": "BucPress_0506.html"
  }
}