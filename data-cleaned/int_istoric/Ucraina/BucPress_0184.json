{
  "title": "Până la 1 aprilie va fi pregătit studiul de fezabilitate pentru linia feroviară cu ecartament european între România și Cernăuți - BUCPRESS",
  "content": "Studiul de fezabilitate pentru construcția liniei feroviare cu ecartament european de 1435 mm, care va lega România de orașul Cernăuți, trebuie să fie finalizat până la 1 aprilie. Informația a fost oferită în cadrul unei conferințe de presă de către Ruslan Zaparaniuk, șeful Administrației Militare Regionale Cernăuți.\n\nPotrivit acestuia, finalizarea studiului este un pas esențial pentru realizarea proiectului. Următoarele etape includ proiectarea tehnică și, ulterior, construcția efectivă a liniei feroviare europene.\n\n„În luna ianuarie, Consiliul de Investiții al Ukrzaliznytsia a luat decizia ca studiul de fezabilitate pentru linia feroviară europeană, de la Vadul-Siret până la Cernăuți, să fie finalizat până la 1 aprilie. Este un pas major spre implementarea acestui proiect, deoarece studiul de fezabilitate reprezintă baza întregului proces. Proiectarea este deja un detaliu tehnic,” a declarat Zaparaniuk.\n\nEl a adăugat că Uniunea Europeană este pregătită să cofinanțeze proiectul în proporție de 50%.\n\n„De aceea, atât Ucraina, cât și Ukrzaliznytsia sunt foarte interesate de această inițiativă. Este un proiect de infrastructură de o importanță crucială pentru Bucovina. Vom urmări îndeaproape progresul și vom informa publicul despre etapele următoare,” a promis oficialul.\n\n„Am lucrat la pregătirea acestui studiu de fezabilitate încă din 2022, ca să înțelegeți. Cred că următoarele etape vor progresa mai rapid, deoarece am stabilit deja termene clare, iar discuțiile nu mai sunt doar la nivel teoretic.”",
  "metadata": {
    "original_file": "BucPress_0184.html"
  }
}