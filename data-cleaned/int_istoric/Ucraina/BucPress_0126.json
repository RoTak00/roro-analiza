{
  "title": "Candidații la admitere din sudul Basarabiei pot să depună declarația de identitate până la finalul semestrului - BUCPRESS",
  "content": "Asociația „Basarabia” a românilor din regiunea Odesa a semnalat Guvernul Român într-o scrisoare deschisă o problemă apărută în cadrul campaniei de admitere din anul curent – imposibilitatea de a procesa declarația de apartenență la identitatea română la Consulatul General al României la Odesa, acesta fiind evacuat încă la începutul lunii februarie. A fost propusă perfectarea în regim online a declarațiilor de asumare a identității culturale românești pentru etnicii români, absolvenți ai școlilor din regiunea Odesa.\n\nPotrivit prorectorului cu imaginea universităţii, relaţii internaţionale şi dezvoltare europeană al Universității „Ștefan cel Mare” din Suceava (USV), prof.univ.dr. Ştefan Purici, există totuși o soluție, universitățile din România fiind informate în mod oficial de Ministerul Educației Națioale cu privire la problema declarației pe care trebuie să o depună candidații la admitere din regiunea Odesa.\n\nPe website-ul USV este menționat faptul că pentru românii de pretutindeni domiciliați în regiunea Odesa se face o excepție: „Se va depune Declarația completată de candidat, fără certificarea autorității române. Declarația certificată conform legii de autoritățile române se va depune la dosar până la finalul semestrului I de studii al anului universitar 2022-2023”. Despre admitere la USV și actele necesare pot fi găsite mai multe informații AICI .\n\nAgenția BucPress din Cernăuți reamintește că fiecare universitate din România publică pe website-ul său informații despre admitere și numărul de locuri cu burse oferite etnicilor români din Ucraina.",
  "metadata": {
    "original_file": "BucPress_0126.html"
  }
}