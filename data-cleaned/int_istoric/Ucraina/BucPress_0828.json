{
  "title": "The Economist estimează pierderile Ucrainei la cel puțin 60.000–100.000 de soldați uciși - BUCPRESS",
  "content": "Bilanțul pierderilor umane în războiul dintre Ucraina și Rusia rămâne dificil de verificat, dar conform unei analize publicate de revista britanică The Economist , cel puțin 60.000–100.000 de soldați ucraineni au fost uciși de la începutul invaziei ruse în 2022. Alte aproximativ 400.000 de persoane au fost grav rănite, fiind astfel incapabile să continue lupta.\n\nPentru a estima pierderile forțelor armate ucrainene, publicația a analizat date din rapoarte ale agențiilor de informații, declarații oficiale, studii ale cercetătorilor și surse deschise. Deși aceste informații sunt dificil de verificat independent, ele oferă o imagine aproximativă a impactului devastator al conflictului.\n\nArticolul menționează, de asemenea, pierderile civile, pentru care datele sunt extrem de limitate, dar estimează că zeci de mii de civili au murit.\n\nPe de altă parte, potrivit serviciilor de informații occidentale, Rusia a pierdut până la 200.000 de soldați.\n\nThe Economist subliniază că, raportat la populație, pierderile de pe ambele părți sunt mai mari decât cele din războaiele din Vietnam și Coreea la un loc. Numărul victimelor se apropie rapid de pierderile suferite de Statele Unite în Al Doilea Război Mondial.",
  "metadata": {
    "original_file": "BucPress_0828.html"
  }
}