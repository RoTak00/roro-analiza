{
  "title": "Autoritățile din regiunea Cernăuți au destructurat o rețea de contrabandă cu automobile din UE, evaluată la milioane de grivne - BUCPRESS",
  "content": "În regiunea Cernăuți, autoritățile au descoperit un canal de contrabandă prin care 21 de vehicule au fost introduse în Ucraina sub pretextul ajutorului umanitar, pentru a evita plata accizelor și a taxelor vamale.\n\nConform investigațiilor, schema ilegală a fost organizată de un cetățean moldovean de 30 de ani, care se ocupa de identificarea autovehiculelor în Uniunea Europeană și de negocierile cu proprietarii pentru achiziție. Complicii săi erau persoane în vârstă, bărbați și femei de peste 60 de ani, care transportau vehiculele în Ucraina.\n\nPentru a evita taxele obligatorii, mașinile erau declarate ca fiind destinate unor organizații caritabile fictive, înființate pe numele unor persoane interpuse în 2024. Ulterior, vehiculele erau vândute ilegal, atât civililor, cât și militarilor, în schimbul unor sume considerabile de bani.\n\nPolițiștii au reușit să documenteze introducerea ilegală a 21 de autovehicule prin această metodă, prejudiciul cauzat bugetului de stat prin neplata taxelor fiind estimat la 3,5 milioane de grivne.\n\nOrganizatorul schemei a fost reținut în flagrant în timpul vânzării unui SUV pentru suma de 6.000 de dolari. Acestuia i s-au adus acuzații conform articolului 204-1, alin. 2, din Codul Penal al Ucrainei (Contrabanda cu bunuri supuse accizelor). Bărbatul a fost arestat preventiv pentru 60 de zile, cu posibilitatea de a plăti o cauțiune de 1.748.523 de grivne. Dacă va fi găsit vinovat, el riscă până la 11 ani de închisoare.\n\nAutoritățile continuă să adune probe împotriva altor persoane implicate în această schemă ilegală.",
  "metadata": {
    "original_file": "BucPress_0624.html"
  }
}