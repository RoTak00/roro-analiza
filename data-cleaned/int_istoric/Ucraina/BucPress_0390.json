{
  "title": "Deputații Consiliului orășenesc Chițmani au votat pentru demiterea primarului - BUCPRESS",
  "content": "În comunitatea Chițmani, regiunea Cernăuți, consiliul local a votat în cadrul unei ședințe pentru încetarea anticipată a mandatului primarului orașului Serhii Bulega, informează audiovizualul public Suspilne. Primarul consideră respectiva decizie ca find ilegală și intenționează să o conteste în instanță. Despre acest lucru s-a anunțat în cadrul unei transmisiuni live pe pagina de Facebook a Consiliului orășenesc Chițmani.\n\nÎn justificarea deciziei, deputații au susținut că Serhii Bulega nu apără interesele comunității, nu acționează în beneficiul statului și al Forțelor Armate. Printre exemplele de presupusă gestionare ineficientă, unul dintre deputați a menționat: lipsa adăposturilor în școli și grădinițe; nerespectarea cerințelor Serviciului de Stat pentru Situații de Urgență privind siguranța la incendii în școli; absența toaletelor publice; starea precară a blocurilor alimentare din instituțiile de învățământ; drumurile avariate; problemele de alimentare cu apă și costul ridicat al acesteia; concedierea ilegală a unor conducători, inclusiv a directorului unui liceu.\n\nPrimarul Bulega a declarat că orice încălcare a legilor Ucrainei trebuie să fie dovedită de către organele competente sau de către instanță. Potrivit acestuia, nu există nicio dovadă, ci doar presupuneri bazate pe antipatii personale. Fostul primar Bulega intenționează să conteste această decizie în instanță, susținând că acuzațiile sunt nefondate și că procedura a fost lipsită de probe legale.",
  "metadata": {
    "original_file": "BucPress_0390.html"
  }
}