{
  "title": "Președintele României condamnă cu fermitate atacurile rusești asupra portului Reni, foarte aproape de România - BUCPRESS",
  "content": "Atacurile rusește asupra portului Reni din sudul Ucrainei, foarte aproape de România, sunt condamnate cu fermitate de președintele Klaus Iohannis.\n\n„Condamn cu fermitate recentele atacuri rusești împotriva Ucrainei și a infrastructurii civile de pe Dunăre, foarte aproape de Romania. Această escaladare recentă prezintă riscuri grave pentru securitatea în Marea Neagră. De asemenea, afectează în continuare tranzitul de cereale din Ucraina și, prin urmare, securitatea alimentară globală”, scrie Klaus Iohannis pe Twitter.\n\nPotrivit Pro TV, dronele au vizat portul Reni de la Dunăre, aflat la circa 13 kilometri în linie dreaptă de Galați, și portul Izmail, lângă Delta Dunării. Exploziile au fost văzute, din România, de locuitorii din Grindu care au crezut că sunt atacați.\n\nMarinarii români din portul Reni au privit îngroziţi exploziile deasupra orașului dar și instalațiile de luptă antiaeriană care trag asupra ceea ce par a fi drone kamikaze. Șase oameni au fost răniți și un depozit de cereale a ars. De asemenea, mai multe cisterne cu combustibil au fost avariate.",
  "metadata": {
    "original_file": "BucPress_0101.html"
  }
}