{
  "title": "Republica Moldova: Rămășițele unei noi drone au fost descoperite lângă o localitate din raionul Orhei - BUCPRESS",
  "content": "Poliţia din raionul Orhei, în centrul Republicii Moldova, a fost alertată de localnici în legătură cu descoperirea unei drone în perimetrul localităţii Podgoreni, relatează portalul Deschide.md, citat de Agerpres.\n\nLa faţa locului s-au deplasat imediat serviciile abilitate, zona căderii dronei fiind încercuită, iar accesul cetăţenilor, restricţionat.\n\nGenişti de la Centrul tehnico-criminalistic şi experţi ai Inspectoratului General al Poliţiei urmează să investigheze aparatul de zbor.\n\nÎn ultimele săptămâni, aminteşte Deschide.md, autorităţile au depistat mai multe drone ruseşti pe teritoriul Republicii Moldova.\n\nDe la începutul invaziei ruse în Ucraina, au fost înregistrate cel puţin cinci cazuri în care fragmente de rachetă au căzut pe teritoriul republicii şi mai multe cazuri de survolare a spaţiului aerian de către rachete ruseşti, ultima oară în urmă cu două zile, conform media de peste Prut.",
  "metadata": {
    "original_file": "BucPress_0757.html"
  }
}