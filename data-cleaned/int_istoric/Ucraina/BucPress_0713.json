{
  "title": "43.000 de soldaţi ucraineni au fost ucişi şi 370.000 răniţi în războiul cu Rusia, susţine Volodimir Zelenski - BUCPRESS",
  "content": "Preşedintele ucrainean Volodimir Zelenski a declarat că 43.000 de soldaţi ucraineni au fost ucişi şi 370.000 au fost răniţi de la începutul războiului cu Rusiei în urmă cu aproape trei ani, relatează AFP, citată de Agerpres.\n\n“De la începutul războiului, Ucraina a pierdut 43.000 de soldaţi ucişi pe câmpul de luptă”, a postat Zelenski pe reţelele sociale, adăugând că numărul răniţilor a fost de 370.000, din care jumătate s-au întors să se lupte.\n\nPreşedintele ales american Donald Trump a făcut apel duminică la o “încetare a focului imediată” şi la negocieri pentru a pune capăt conflictului din Ucraina, pe platforma sa Truth Social.\n\n“Ar trebui să avem o încetare a focului imediată şi ar trebui să înceapă negocieri. Prea multe vieţi s-au pierdut în van, prea multe familii au fost distruse, şi, dacă asta va continua, ar putea să se transforme în ceva mai mare, mai rău”, a scris Trump, adăugând că Ucraina a pierdut “într-un mod ridicol”, 400.000 de soldaţi şi “mai mulţi civili”, scrie Agerpres.",
  "metadata": {
    "original_file": "BucPress_0713.html"
  }
}