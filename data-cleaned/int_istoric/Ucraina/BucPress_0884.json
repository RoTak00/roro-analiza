{
  "title": "Președintele Ucrainei a retras titlurile onorifice cântăreței Ani Lorak originară din Cernăuți - BUCPRESS",
  "content": "Astăzi, 22 noiembrie, președintele Ucrainei, Volodimir Zelenski, a semnat un decret prin care retrage distincțiile de stat atribuite unor persoane considerate trădători ai Ucrainei, printre care și cântăreața originară din Cernăuți, Ani Lorak.\n\nConform comunicatului emis de Administrația Prezidențială, decizia face parte dintr-un pachet de măsuri adoptat de Consiliul de Securitate Națională și Apărare al Ucrainei (RNBO). În baza acestui decret, 34 de persoane, inclusiv foști oficiali guvernamentali, deputați, procurori, artiști și figuri publice din Rusia, au fost definitiv private de distincțiile de stat ale Ucrainei.\n\nPrintre cei afectați se numără artiști ruși celebri, precum Nikolai Baskov, Filip Kirkorov, Aleksandr Malinin și compozitorul Igor Krutoi, dar și cântărețele Carolina Kuek (Ani Lorak) și Taisia Povali, care au pierdut titlul de „Artist Emerit al Ucrainei”.\n\nAdministrația prezidențială a precizat că, în cazul a zece dintre aceste persoane, au fost impuse sancțiuni maxime, incluzând 21 de măsuri restrictive: blocarea activelor, anularea licențelor și a autorizațiilor, precum și interzicerea completă a tranzacțiilor comerciale.\n\nAnterior, Consiliul Municipal din Cernăuți a decis eliminarea stelei dedicate Ani Lorak de pe Aleea Celebrităților din Piața Teatrului, în semn de protest față de tăcerea acesteia privind războiul Rusiei împotriva Ucrainei și față de aparițiile sale publice în Rusia.",
  "metadata": {
    "original_file": "BucPress_0884.html"
  }
}