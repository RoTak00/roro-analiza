{
  "title": "Școlile cu predare în limba română din regiunea Odesa vor lucra după suportul metodic din Cernăuți - BUCPRESS",
  "content": "Anul de învățământ 2024-2025 a venit cu vești îmbucurătoare pentru școlile cu predare în limba română din regiunea Odesa. Profesorii de limbă română din sudul Basarabiei vor lucra în anul acesta de învățământ după programa unică pentru toate școlile din Ucraina tipărită la Cernăuți, autor Lilia Govornean.\n\nDacă ar fi să căutăm scrisorile asociațiilor românești din 1999 și până în 2023 (Alianța Creștin Democrată a Românilor din regiunea Odesa, Asociația „Basarabia”, Asociația Cadrelor Didactice de Etnie Română din regiunea Odesa) adresate Ministerului Învățământului din Kiev și Departamentului pentru învățământ din Odesa, am găsi una dintre cerințe: să li se permită școlilor naționale din regiunea Odesa să lucreze după programele din Cernăuți.\n\nAu trecut 25 de ani de corespondență cu Ministerul Învățământului din Kiev și Departamentul pentru învățământ din Odesa, ca în sfârșit toate școlile românești din Ucraina să lucreze după programe unice.\n\nAnul acesta școlile din regiunea Odesa vor primi 35 de suporturi metodice pentru profesorul de limba română și literatura (română și universală), autor Lilia Govornean, metodist formator la Institutul postuniversitar de perfecționare a cadrelor didactice din regiunea Cernăuți, potrivit descrierii suportului aprobat de Ministerul Educației de la Kiev.",
  "metadata": {
    "original_file": "BucPress_0021.html"
  }
}