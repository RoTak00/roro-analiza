{
  "title": "Fostul adjunct al ministrului muncii și protecției sociale, suspectat de delapidarea a 24 milioane UAH din fonduri publice - BUCPRESS",
  "content": "Fostul adjunct al ministrului muncii și protecției sociale este suspectat de neglijență în serviciu, care a condus la delapidarea fondurilor publice. Acesta ar fi majorat nejustificat volumul achizițiilor de echipamente IT, ceea ce a cauzat statului pierderi în valoare de 24 de milioane UAH.\n\nPotrivit biroului procurorului general, între februarie și mai 2022, în cadrul implementării proiectului „Modernizarea sistemului de sprijin social al populației din Ucraina”, suspectul ar fi comis acte de neglijență în serviciu. Acesta a încheiat un acord adițional la contractul principal, prin care a extins nejustificat lista obiectivelor prevăzute în contract și a crescut cantitatea de echipamente IT achiziționate, care, ulterior, nu au fost utilizate de angajații Ministerului.\n\n„Această decizie a fost luată fără o fundamentare tehnico-economică pentru dotarea cu echipamente IT a comunităților teritoriale unite și fără acordul Ministerului Transformării Digitale al Ucrainei”, se precizează în raport.\n\nPrin aceste acțiuni, Ministerul ar fi fost prejudiciat cu suma totală de 24 de milioane UAH.\n\nSub coordonarea procedurală a Biroului Procurorului General, fostul adjunct al ministrului muncii și protecției sociale a fost notificat cu privire la acuzația de neglijență în serviciu (conform art. 367 alin. 2 din Codul Penal al Ucrainei).\n\nDe asemenea, în prezent, se examinează posibilitatea impunerii unei măsuri preventive împotriva suspectului.",
  "metadata": {
    "original_file": "BucPress_0221.html"
  }
}