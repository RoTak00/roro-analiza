{
  "title": "„Fulgi de nea” – atmosferă festivă a sărbătorilor de iarnă la Liceul din Cupca - BUCPRESS",
  "content": "Prin intermediul fulgilor de nea și a gazetelor de perete, am debutat cu seria sărbătorilor de iarnă la liceul din Cupca. Elevii noștri, cu multă plăcere, au realizat din hârtie albă fulgi de nea de diferite forme: mari, mici, cu zimțuri, rotunzi, pătrați… Aceștia au împodobit clasele, cabinetele și coridoarele, practic toate încăperile liceului nostru. S-a creat o adevărată atmosferă de sărbătoare, dar și un mesaj de pace, speranță și vise frumoase.\n\nDe asemenea, elevii claselor mari au pregătit o serie de gazete de perete despre frumoasele și mult așteptatele sărbători de iarnă, care, chiar și în aceste vremuri grele, rămân apropiate și dragi sufletului.\n\nElevii claselor primare au realizat o serie de desene cu tematica iernii și a sărbătorilor de iarnă. Unele clase au fost decorate cu fulgi, mici brăduți artificiali, beteală, globuri, jucării etc. Aceasta este o chemare a sărbătorilor, o apropiere a lor.\n\nO frumoasă și veselă activitate a fost și ziua cadourilor, denumită „Secretul lui Santa”. Elevii și-au oferit unii altora mici cadouri simbolice: dulciuri, suveniruri, jucării pentru pomul de iarnă etc. Cu plăcere, ne-am alăturat și noi, cei maturi, adică profesorii și învățătorii, oferindu-ne unii altora cadouri simple și frumoase ca amintire.\n\nDe asemenea, pregătim un ciclu de obiceiuri și tradiții ale sărbătorilor de iarnă cu caracter specific zonei, despre care vom relata pe viitor în alte materiale.",
  "metadata": {
    "original_file": "BucPress_0553.html"
  }
}