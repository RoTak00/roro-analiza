{
  "title": "Forțele de apărare aeriană au distrus 22 din cele 28 de drone rusești care au atacat Ucraina - BUCPRESS",
  "content": "În noaptea de 3 decembrie, forțele ruse au atacat Ucraina folosind 28 de drone Shahed și alte tipuri de vehicule aeriene fără pilot. Apărarea antiaeriană a distrus 22 dintre aceste ținte, raportează Forțele Aeriene ale Ucrainei, citat de Hromadske.\n\nOcupanții ruși au lansat dronele din direcțiile Primorsko-Ahtarsk, Kursk, Orel și Milerovo, Federația Rusă. Atacul aerian a fost respins de unități ale trupelor de rachete antiaeriene, război electronic și grupuri mobile de foc ale Forțelor Aeriene și Forțelor de Apărare. Ca urmare a acțiunilor de luptă, au fost doborâte 22 de drone în spațiul aerian al regiunilor Kiev, Cernihiv, Vinița, Hmelnițki, Jitomir, Sumî, Odesa, Mîkolaiv și Dnipropetrovsk. O altă dronă a fost pierdută din zona de control, iar două au părăsit spațiul aerian controlat, îndreptându-se spre Belarus și teritoriul temporar ocupat.\n\nȚintele ocupanților ruși au fost obiectivele infrastructurii energetice ale Ucrainei. Astfel, în Ternopil, din cauza atacului, o parte din oraș a rămas fără alimentare cu energie electrică. De asemenea, rușii au lovit un obiectiv de infrastructură critică în regiunea Rivne.",
  "metadata": {
    "original_file": "BucPress_0769.html"
  }
}