{
  "title": "La Cernăuți, chiar în ziua Crăciunului pe stil vechi, a început demontarea bradului principal al orașului - BUCPRESS",
  "content": "Chiar în ziua Crăciunului pe stil vechi, marți, 7 ianuarie, a început demontarea bradului principal al orașului Cernăuți, amplasat pe Piața Soborna (Integrității). Lucrările sunt efectuate de angajații întreprinderii comunale „Misksvitlo”, conform informațiilor transmise de corespondenta Suspilne direct de la fața locului.\n\nAcesta a fost primul brad principal al orașului instalat după începutul invaziei pe scară largă. Pentru montarea lui nu s-au utilizat fonduri din bugetul local, iar angajații întreprinderii „Misksvitlo” l-au montat și decorat din resurse proprii în decembrie 2024.\n\nDemontarea bradului în ziua Crăciunului pe stil vechi reflectă o realitate mai complexă a Ucrainei contemporane. La nivel național, Biserica Ortodoxă a Ucrainei (PȚU), susținută de stat, urmează calendarul nou. Cu toate acestea, o mare parte a credincioșilor continuă să aparțină Bisericii Ortodoxe a Ucrainei (UPȚ), care s-a desprins de Patriarhia Moscovei și urmează calendarul vechi, păstrând sărbătorile tradiționale, inclusiv Crăciunul pe 7 ianuarie.\n\nAcest context accentuează diferențele dintre calendarul oficial promovat de stat și tradițiile religioase profund înrădăcinate în societate. Locuitorii orașului Cernăuți, un centru multicultural și multiconfesional, au perceput gestul demontării bradului în această zi specială ca pe o lipsă de sensibilitate față de cei care încă sărbătoresc Crăciunul pe stil vechi.",
  "metadata": {
    "original_file": "BucPress_0388.html"
  }
}