{
  "title": "Un grup de 11 companii specializate în prelucrarea metalelor și fabricarea echipamentelor specializate a fost relocat în Transcarpatia - BUCPRESS",
  "content": "În Transcarpatia a fost relocat un grup format din 11 companii care se ocupă cu prelucrarea metalelor și fabricarea echipamentelor specializate, a informat pe Facebook prim-adjunctul șefului Administrației Militare Regionale Transcarpatia, Miroslav Bilețkii.\n\n“O parte din capacități au fost amplasate în Ujgorod. Le-am vizitat în timpul unei deplasări de serviciu. Este o afacere de familie, condusă de familia Sufani. Toate întreprinderile din cadrul corporației sunt interconectate și produc practic de toate: există două fabrici de țevi, o întreprindere care fabrică laminoare pentru diferite profile și țevi, echipamente pentru agricultură etc.\n\nAm discutat cu antreprenorii problemele și modalitățile de rezolvare a acestora. În special, am vorbit despre formarea viitorilor specialiști pentru a lucra cu metalul în școlile profesionale din regiune, cu perspective de angajare în întreprinderile de profil corespunzător.\n\nDe asemenea, am subliniat problema lipsei de muncitori calificați, cu care se confruntă astăzi multe companii care activează în acest domeniu și în domenii similare. Administrația Militară Regională studiază acum cu atenție piața muncii și locurile de muncă oferite de angajatori, pentru a putea întocmi pe viitor o listă de specializări și profesii necesare care pot fi dobândite în școlile profesionale.\n\nAm mulțumit familiei Sufani pentru poziția civică activă, pentru disponibilitatea de a ajuta și susține civilii și militarii. În special, ei au ajutat la mobilarea unui apartament pentru refugiații din Mariupol”, a scris Miroslav Bilețkii.",
  "metadata": {
    "original_file": "BucPress_1290.html"
  }
}