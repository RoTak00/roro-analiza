{
  "title": "Organizatorii unui pelerinaj religios din Bucovina au fost sancționați de poliție - BUCPRESS",
  "content": "În regiunea Cernăuți, organizatorii unui pelerinaj către Mănăstirea „Adormirea Maicii Domnului” a Bisericii Ortodoxe Ucrainene (desprinsă de Patriarhia Moscovei) din satul Kulivți au fost sancționați administrativ pentru desfășurarea ilegală a evenimentului. Potrivit Poliției Naționale, procesiunile religioase au avut loc la 20 noiembrie, la granița dintre regiunile Cernăuți și Ternopil.\n\nPelerinajul a început cu două zile înainte în Cernăuți, iar pe 20 noiembrie, în jurul orei 15:00, aproximativ o mie de participanți au ajuns la mănăstire. Poliția a confirmat desfășurarea procesiunii, menționând că aceasta a fost organizată fără notificarea autorităților, ceea ce contravine legislației în vigoare.\n\n„Deși nu am primit sesizări din partea cetățenilor, organizarea adunărilor publice în timpul legii marțiale este interzisă. Prin urmare, poliția a identificat organizatorii procesiunii și a întocmit procese-verbale pentru încălcarea ordinii desfășurării adunărilor publice, mitingurilor și demonstrațiilor”, a declarat Karolina Maryșeva, purtătoarea de cuvânt a Poliției din Bucovina.\n\nSancțiunile au fost aplicate conform articolului 185-1 din Codul Ucrainean al Contravențiilor Administrative, iar organizatorii riscă o amendă de 425 de grivne.",
  "metadata": {
    "original_file": "BucPress_0888.html"
  }
}