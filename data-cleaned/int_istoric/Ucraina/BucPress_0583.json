{
  "title": "Experți din Cernăuți, despre situația demografică, economică și social-politică din Ucraina - BUCPRESS",
  "content": "Analistul politic Serhii Hakman din Cernăuți atrage atenţia asupra crizei demografice cu care se va confrunta Ucraina în urma războiului provocat de Federaţia Rusă.\n\nEl a declarat pentru AGERPRES , că acest conflict militar a reprezentat “o lovitură foarte mare” pentru Ucraina din punct de vedere demografic.\n\n“Demografic, asupra Ucrainei a fost dată o lovitură foarte mare. În primul rând, noi vorbim de persoanele căzute în război. Noi vorbim de persoanele rănite în război şi vor avea posibilităţi de a funcţiona mult mai mici decât celelalte persoane. Noi vorbim de persoanele care au plecat în străinătate pentru a-şi proteja viaţa şi dintre ele o mare parte nu se va mai întoarce niciodată, fiind că în mare parte s-au integrat, au învăţat limba şi lucrează în ţările respective”, a afirmat Hakman.\n\nLa rândul său, directorul Centrului de afaceri româno-ucrainean din Cernăuţi, Liviu Rusu, subliniază că mortalitatea reprezintă un indicator îngrijorător, cu “implicaţii colosal de grele pe viitor”.\n\n“Războiul, pe lângă faptul că distruge familii, ia vieţile multor oameni nevinovaţi, distruge şi economia şi va avea implicaţii colosal de grele pe viitor. Ultimele statistici arată că în Ucraina avem o mortalitate care de trei ori depăşeşte natalitatea. Vă daţi seama ce înseamnă, din punct de vedere demografic, viitorul acestei ţări”, a precizat Rusu.\n\nAcesta spune că economia ucraineană se confruntă deja cu o criză de forţă de muncă, în special bărbaţi, din cauza mobilizării, deceselor pe front şi plecărilor masive în străinătate.",
  "metadata": {
    "original_file": "BucPress_0583.html"
  }
}