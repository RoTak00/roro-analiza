{
  "title": "Echipa consilierilor județeni PSD susține modernizarea drumului spre Șureanu. Patriotismul se demonstrează prin fapte, oamenii sunt sătui de vorbe!",
  "content": "Echipa consilierilor județeni PSD susține modernizarea drumului spre domeniul schiabil de la Șureanu și consideră întemeiate nemulțumirile proprietarilor de pensiuni din zonă, care primesc de ani de zile doar povești din partea conducerii liberale a Consiliului Județean Alba.\n\n\n\n În acest context, grupul consilierilor social democrați va susține, la fundamentarea bugetului pentru anul 2025, includerea drumului de acces spre Domeniul Schiabil Șureanu în investițiile prioritare ale Consiliului Județean Alba. Până la dezbaterea bugetului, solicităm public domnului Ion Dumitrel să analizeze cu bună credință solicitările investitorilor din zonă, care cer printr-o scrisoare deschisă prioritizarea investiției de modernizare a acestui drum.\n\nDrumul este preluat de la Romsilva de către Primăria Șugag, însă este un drum de importanță județeană, cu impact asupra a cel puțin 200 de mici afaceri din domeniul HORECA din această zonă cu potențial turistic extraordinar. De aceea, Consiliul Județean Alba are obligația legală să se implice în susținerea Primăriei Șugag pentru un proiect comun de modernizare a drumului sau să preia drumul în administrare județeană și să se ocupe direct de această investiție.\n\nDe asemenea, având în vedere apropierea sezonului de schi, solicităm domnului Ion Dumitrel, președintele Consiliului Județean Alba, să susțină administrația locală din Șugag pentru a aduce drumul la standarde de siguranță minime pentru circulația rutieră. În prezent, drumul este un real pericol pentru turiști, iar pe anumite tronsoane accesul poate fi considerat o experiență extremă.\n\nSusținerea dezvoltării turistice a județului Alba nu se face doar prin pliante colorate și prin prezențe la târgurile de turism, ci trebuie începută cu rezolvarea problemelor reale ale operatorilor din HORECA, cum este și drumul de acces spre domeniul schiabil din Munții Șureanu.\n\nAceste lucruri ar însemna să trecem de la povești liberale la fapte pentru oameni. Sau, cu alte cuvinte, parafrazând un slogan liberal, patriotismul adevărat se demonstrează prin fapte, oamenii sunt sătui de vorbe!",
  "metadata": {
    "original_file": "abnews_53.html"
  }
}