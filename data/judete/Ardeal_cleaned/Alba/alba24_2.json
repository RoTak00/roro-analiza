{
  "title": "Sfântul Martin de Tours, sărbătorit de elevii clasei pregătitoare de la Liceul de Arte „Regina Maria”",
  "content": "Urmând frumoasa tradiție a Bisericii Catolice, elevii clasei pregătitoare de la Liceul de Arte „Regina Maria”, îndrumați de Anca și Boris Rancov, l-au sărbătorit pe Sfântul Martin de Tours, sfânt cinstit atât în Biserica Catolică, cât și în Biserica Ortodoxă ca model de caritate.\n\nSfântul Martin, Episcop de Tours, este unul dintre cei mai renumiți și venerați sfinți ai Europei.\n\nTrimis în Galia, poate pentru că vorbea limba celților, într-una dintre rondurile de noapte, într-o seară de iarnă a anului 338, la Amiens, îi oferă o parte din mantia sa unui sărac înghețat, căci din soldă nu-i mai rămăsese nimic după ce-și împărțise cu generozitate banii.\n\nMartin își taie în două mantaua care-l acoperea, dând jumătate cerșetorului și învelindu-se cu cealaltă jumătate.\n\nÎn noaptea următoare, Hristos i se arată în vis, îmbrăcat în aceeași bucată de mantie. Martin avea pe atunci 18 ani.\n\nPartea rămasă din mantaua lui, numită la acea vreme „capă,” va fi așezată mai târziu într-o încăpere pentru a primi cinstirea credincioșilor.\n\nAstfel, diminutivul numelui latin al mantalei stă la originea cuvântului capelă (în franceză „chapelle,” în italiană „cappella,” în engleză „chapel,” în germană „Kapelle”).\n\nTrăind efectiv acest spirit al carității și generozității, elevii clasei pregătitoare, după un program de cântece interpretate atât în limba română, cât și în limba germană, au împărțit covrigi între ei și cu toți cei prezenți, petrecând astfel o seară frumoasă alături de părinții și rudele lor.",
  "metadata": {
    "original_file": "alba24_2.html"
  }
}