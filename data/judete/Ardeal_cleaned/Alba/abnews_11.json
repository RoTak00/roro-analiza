{
  "title": "Colegiul Naţional Militar „Mihai Viteazul\" Alba Iulia împlinește 105 ani de la înființare",
  "content": "Colegiul Naţional Militar „Mihai Viteazul” Alba Iulia, continuator al tradiţiilor Liceului Militar înființat în anul 1919 la Târgu Mureș, organizează vineri, 8 noiembrie, de la ora 10.00, la sediul instituției, o ceremonie militară cu ocazia împlinirii a 105 ani de existență.\n\nÎn cadrul ceremoniei vor fi conferite embleme de onoare, iar elevii fruntași la învățătură și cei olimpici vor fi premiați. De asemenea, personalului militar și civil al colegiului i se va înmâna distincții și embleme. În cazul în care vremea va permite, aeronave ale Forţelor Aeriene Române vor survola zona.\n\nPremergător ceremoniei, joi, 7 noiembrie, începând cu ora 18.00, se va desfășura un spectacol artistic aniversar la Casa de Cultură a Sindicatelor din Alba Iulia, spectacol în care protagoniști vor fi elevii, absolvenți ai colegiului și invitații. Consiliul Județean Alba și Centrul de Cultură „Augustin Bena” Alba se numără printre partenerii evenimentului. Concomitent, foaierul Casei de Cultură oferă spre vizionare o expoziție de fotografii cu aspecte din viața elevilor colegiului militar, care poartă amprenta preocupărilor fotografului pentru lumea înconjurătoare.\n• Prin Înaltul Decret Regal nr. 3613, dat la Castelul Peleș de Regele Ferdinand I, la 23 septembrie 1919, s-a aprobat înființarea liceului militar la Târgu-Mureș;\n• La 1 septembrie 1940, în urma Dictatului de la Viena, liceul este strămutat temporar în garnizoana Timişoara. După doar 7 ani de activitate în Timişoara, din motive politice, liceul îşi încetează activitatea împreună cu celelalte licee militare din ţară;\n• În anul 1975, liceul şi-a reluat activitatea în garnizoana Alba Iulia sub denumirea de Liceul Militar „Mihai Viteazul”, devenind continuatorul tradiţiilor celui înfiinţat în anul 1919 la Târgu Mureș.",
  "metadata": {
    "original_file": "abnews_11.html"
  }
}