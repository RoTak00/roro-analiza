{
  "title": "Un bărbat din Sebeș a intrat într-un magazin, s-a certat cu vânzătoarea și i-a distrus telefonul mobil. Ce motiv a avut",
  "content": "Un bărbat din Alba a fost recent condamnat pentru distrugere, după ce a făcut praf un telefon mobil. Mai exact, s-a enervat și în urma unei discuții a dat cu telefonul de pământ. Însă telefonul pe care l-a distrus nu era al său ci al unei vânzătoare. Drept urmare, bărbatul a ajuns în fața instanței de judecată. În data de 11 noiembrie 2024, magistrații Judecătoriei Sebeș au dat o decizie în acest caz.\n\nFapta pentru care bărbatul a ajuns în fața judecătorilor a avut loc în urmă cu doi ani, pe data de 17 noiembrie 2022, într-un magazin de mobilă.\n\nAtunci bărbatul a mers pentru a discuta despre o garanție asupra unui produs și între el și vânzătoare a început o discuție în contradictoriu. Mai mult de atât i-a spus vânzătoarei că dacă nu îl va suna pe patron, va începe să distrugă lucruri din magazin. Drept urmare vânzătoarea a sunat, de pe telefonul personal, pe administratorului firmei, iar apoi i-a dat telefonul bărbatului pentru a vorbi cu acesta.\n\nNemulțumit și enervat de discuția avută cu patronul magazinului bărbatul a dat de pământ cu telefonul femeii, un telefon marca Iphone 11. Telefonul a fost distrus în urma impactului.\n\nÎn fața instanței bărbatul a recunoscut fapta și pedeapsa s-a micșorat cu o pătrime. În data de 11 noiembrie 2024, bărbatul a fost condamnat la o amendă penală de 3000 de lei și a fost obligat să îi dea vânzătoarei suma de 1200 de lei, contravaloarea telefonului.\n\nMomentan decizia nu este definitivă și poate fi atacată în apel.",
  "metadata": {
    "original_file": "alba24_25.html"
  }
}