{
  "title": "Lucrările la drumul dintre Vingard și Ohaba, recepționate înainte de termen. Investiție de peste 30 de milioane de lei",
  "content": "Drumul județean dintre Vingard și Ohaba, o investiție de aproape 30 de milioane de lei a fost finalizat. Marți, 12 noiembrie, vicepreședintele Consiliului Județean Alba, Marius Hațegan a declarat că a fost făcută recepția lucrărilor, înainte de termen.\n\n”În cifre, Drumul Județean 106 K Vingard-Ohaba înseamnă o investiție de aproape 30 de milioane lei și are o lungime de peste 8 kilometri. Banii au fost alocați prin intermediul programului Anghel Saligny, iar finalizarea proiectului facilitează deplasarea din Ohaba către Sebeș și Autostrada A1, dar și cea către Alba Iulia.\n\nNota 10 pentru constructor, care a reușit să livreze, în timp record, o lucrare de maximă calitate. Aduc, de asemenea, mulțumiri pentru colaborare și implicare primarilor din Șpring și Ohaba, precum și colegilor mei din Consiliul Județean.\n\nDe-acum, putem spune că administrația liberală a județului a creat posibilitatea dezvoltării economice a încă unei zone. Beneficiari direcți vor fi locuitorii câtorva comunități, agenţii economici, investitorii, fermierii, dar și restul participanților la trafic ce tranzitează această zonă”, a declarat Marius Hațegan.",
  "metadata": {
    "original_file": "alba24_33.html"
  }
}