{
  "title": "Accident pe DN74 Zlatna - Alba Iulia. Mașină răsturnată în afara șoselei după ce a lovit un stâlp. Un tânăr a fost rănit",
  "content": "Un tânăr a fost rănit într-un accident rutier petrecut în noaptea de marți spre miercuri pe DN74 între Zlatna și Alba Iulia. Acesta a intrat cu mașina într-un stâlp, apoi s-a răsturnat cu autoturismul în afara șoselei.\n\nPotrivit IPJ Alba, în 13 noiembrie 2024, în jurul orei 00.30, polițiștii din orașul Zlatna au fost sesizați cu privire la producerea unui eveniment rutier, pe DN 74, la kilometrul 73+700 de metri, în direcția de mers Zlatna – Alba Iulia.\n\nUn tânăr de 26 de ani, în timp ce conducea un autoturism, ar fi pierdut controlul volanului și a intrat în coliziune cu un stâlp de susținere a rețelei electrice. Ulterior, s-a răsturnat în afara părții carosabile.\n\nÎn urma evenimentului rutier, conducătorul auto a suferit leziuni corporale, fiind transportat la spital, în vederea acordării de îngrijiri medicale.\n\nSe efectuează cercetări sub aspectul săvârșirii infracțiunii de vătămare corporală din culpă.",
  "metadata": {
    "original_file": "alba24_22.html"
  }
}