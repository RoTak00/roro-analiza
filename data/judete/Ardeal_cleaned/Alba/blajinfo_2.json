{
  "title": "Investiție de peste 4,5 milioane lei în reabilitarea Școlii Gimnaziale din Șona",
  "content": "Școala Gimnazială din Șona, construită în perioada interbelică, va fi reabilitată. Săptămâna trecută, administrația locală a semnat contractul de execuție pentru reabilitarea școlii gimnaziale din Șona, un proiect care va susține, a spus primarul Teodor-Florin Mărginean, educația de calitate în comună.\n\nValoarea totală a investiției este de 4.602.144,03 lei, finanțată în proporție de 80,91% de către Administrația Fondului de Mediu (AFM) și 19,09% din bugetul comunei Șona.\n\n„Lucrările vor începe curând și au termen de finalizare de 8 luni de la start. Această investiție este un angajament pentru un viitor mai bun pentru toți locuitorii”, a arătat primarul Teodor-Florin Mărginean.\n\nClădirea în care funcţionează în prezent Şcoala Gimnazială Şona a fost construită în perioada 1928-1930 şi a funcţionat până în 1948 ca şcoală confesională cu predare în limba germană. În anul 1948, şcoala cu bunurile ei au fost trecute în proprietatea statului, devenind şcoală de stat românească, păstrând secţia germană doar pentru clasele I-IV, iar din 1961 şi pentru clasele V-VIII.\n\nDin anul 1990, în cadrul şcolii funcţionează numai clase cu predare în limba română. Din anul 2005, Şcoala Şona a devenit scoală coordonatoare, celelalte unităţi şcolare din comună fiind structuri ale Şcolii Gimnaziale Şona.\n\nPrin decizia nr. 2541/07.03.2012 a Comisiei speciale de retrocedare a unor bunuri imobiliare care au aparţinut cultelor religioase din România, imobilul şcolii a fost retrocedat Parohiei Evanghelice C.A. Şona, utilizatorul actual plătind chirie proprietarului 1.000 de lei/lună. În anul 2021, imobilul şcolii a fost cumpărat de la Parohia Evanghelică C.A. Şona de către Consiliul Local Şona, potrivit informaţiilor postate pe site-ul unităţii de învăţământ.",
  "metadata": {
    "original_file": "blajinfo_2.html"
  }
}