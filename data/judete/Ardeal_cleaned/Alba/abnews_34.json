{
  "title": "Vineri, 1 noiembrie: Pe urmele lui Mihai Viteazul la Alba Iulia - ghidaje și sesiuni informative gratuite, oferite de Muzeul Palatul Principilor Transilvaniei",
  "content": "În data de 1 noiembrie, cu ocazia împlinirii a 425 de ani de la intrarea triumfală a voievodului Mihai Viteazul în Cetatea Alba Iulia, Muzeul Palatul Principilor Transilvaniei oferă tuturor celor interesați, localnici și turiști, ghidaje și sesiuni informative gratuite, atât în perimetrul cetății, cât și în sala dedicată domnitorului, parte din expoziția permanentă a instituției muzeale.\n\nPe urmele lui Mihai Viteazul la Alba Iulia, adevărul istoric va triumfa. Dacă în filmul românesc regizat de Sergiu Nicolaescu, Poarta a III-a a Cetății Alba Carolina a fost folosită drept punct de acces pentru domnitorul care a reușit, la câteva luni distanță, să unească cele trei provincii românești, Moldova, Țara Românească și Transilvania, în realitate, altul a fost traseul acestuia. Care anume, precum și detalii despre perioada șederii la Alba Iulia, în Palatul Principilor, contextul istoric și relatări din epocă, aflați dacă dați curs invitației noastre.\n\nGhidajele și sesiunile informative au loc din 2 în 2 ore, în intervalul 09.00-15.00, cu plecarea din Centrul Național de Informare și Promovare Turistică Alba Iulia. Participarea este gratuită, accesul în Sala Mihai Viteazul fiind limitat la 30 de persoane odată. Înscrierile se pot face la telefon: 0371337148 sau pe adresa de e-mail: [email protected].",
  "metadata": {
    "original_file": "abnews_34.html"
  }
}