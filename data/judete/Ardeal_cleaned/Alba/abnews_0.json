{
  "title": "„Personajul dramatic versus personajul comic”, tema Laboratorului de C′ArteTeatru din luna noiembrie",
  "content": "Joi, 14 noiembrie 2024, Biblioteca Județeană „Lucian Blaga” Alba găzduiește o nouă activitate a membrilor atelierului intitulat „Laboratorul de C′ArteTeatru”. Activitatea va debuta la ora 15:00, la sala de lectură a instituției gazdă, și va cuprinde exerciții de improvizație și construirea unui personaj dramatic și a unui personaj comic. În cadrul aceluiași atelier vor fi abordate texte din creația marelui dramaturg francez, de origine română, Matei Vișniec. În acest scop vor fi lecturate, discutate și se vor construi personaje pornind de la textele „Cu vaporul printre stele”, „O doamnă cu un buchet de flori” și „În vecii vecilor, amin”, toate semnate de Matei Vișniec.\n\nProiectul 3.37 Laboratorul de C′ArteTeatru este organizat de Consiliul Județean Alba și de Biblioteca Județeană „Lucian Blaga” Alba și este coordonat de bibliotecara Liudmila Cioflică și de lector universitar doctor Cătălina Mihăilă, de la Universitatea de Arte din Târgu Mureș. El are o frecvență lunară și are ca obiectiv general promovarea fondului de carte prin artă teatrală, încurajare a lecturii, promovarea scriitorilor, promovare instituțională și realizarea de noi produse culturale destinate publicului.",
  "metadata": {
    "original_file": "abnews_0.html"
  }
}