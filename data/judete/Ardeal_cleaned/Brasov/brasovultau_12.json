{
  "title": "„Balul Vienez – Walz for Change”, ediția a doua, la Brașov, pe 1 noiembrie 2024",
  "content": "După succesul primei ediții, Balul Vienez – Walz for Change revine anul acesta la Cercul Militar din Brașov, pe 1 noiembrie 2024. Evenimentul cultural de mare rafinament, organizat sub patronajul Ambasadei Austriei la București și al Consulatului Austriei la Sibiu, este susținut de Primăria Municipiului Brașov.\n\nBalul Vienez – Walz for Change recreează atmosfera elegantă a balurilor vieneze din a doua jumătate a secolului al XIX-lea, aducând în actualitate tradițiile și valorile culturale ale acelor vremuri. Ediția din 2024 aduce un omagiu simbolismului românesc, celebrând două personalități de seamă: compozitorul brașovean Gheorghe Dima și poetul Alexandru Macedonski, la 170 de ani de la nașterea acestuia.\n\nPe lângă celebrarea tradiției și culturii, evenimentul reprezintă și o oportunitate de promovare a tinerelor talente artistice. Douăzeci de elevi de la liceele vocaționale de muzică și arte plastice din Brașov vor avea ocazia să participe ca dansatori debutanți și să se înscrie într-un concurs de creație cu premii.\n\nBalul Vienez – Walz for Change nu este doar o manifestare artistică, ci și un prilej de implicare și susținere a tinerelor talente locale, contribuind la dezvoltarea lor profesională și personală.",
  "metadata": {
    "original_file": "brasovultau_12.html"
  }
}