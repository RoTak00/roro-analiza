{
  "title": "Acces interzis pe Strada Libertății, inclusiv pentru riverani, pentru cel puțin 14 zile",
  "content": "Strada Libertății va fi complet închisă circulației rutiere, inclusiv pentru autoturismele riveranilor, pentru 14 zile, începând de marți, 5 noiembrie 2024.\n\nMăsura este luată pentru a permite desfășurarea lucrărilor de reabilitare a părții carosabile, potrivit Primăriei Făgăraș.\n\nLucrările sunt executate de un constructor care estimează finalizarea acestora până la data de 19 noiembrie, însă termenul depinde de condițiile meteorologice din perioada următoare.\n\nPentru a asigura o circulație fluidă în zonă, autoritățile au stabilit o rută alternativă pentru șoferi, care va devia traficul pe Strada Podului, în perimetrul autobazei, Strada Cânepii și Strada I.M. Klein.\n\nPe toată durata lucrărilor, conducătorii auto sunt sfătuiți să manifeste prudență și să respecte semnalizarea rutieră temporară amplasată pe traseul deviat.\n\nReabilitarea străzii Libertății face parte dintr-un plan mai amplu de modernizare a infrastructurii rutiere, menit să îmbunătățească condițiile de trafic și siguranța rutieră în zonă.",
  "metadata": {
    "original_file": "bunaziuafagaras_15.html"
  }
}