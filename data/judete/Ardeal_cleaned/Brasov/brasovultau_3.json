{
  "title": "Târgul de Crăciun din Brașov va fi inaugurat la sfârșitul lunii noiembrie, iar primăria a achiziționat căsuțe noi pentru comercianți",
  "content": "Pentru ediția din acest an a Târgului de Crăciun din Brașov, primăria a achiziționat căsuțe noi destinate comercializării produselor alimentare, băuturilor și obiectelor meșteșugărești, conform radiobrasovfm.ro. Aceste căsuțe au fost deja recepționate de Serviciul Administrare Piețe, care organizează târgul, a declarat Sorin Toarcea, purtătorul de cuvânt al instituției.\n\n„De săptămâna viitoare începe livrarea lor. Vom avea în Piața Sfatului 35 de căsuțe mici destinate meșteșugarilor, producătorilor și vânzătorilor de băuturi, iar 10 căsuțe vor fi duble și au ca destinație zona de food, unde se prepară mâncare caldă la fața locului. Suntem în ultimele discuții cu cei de la ISU pentru planul de amplasament din Piața Sfatului și după finalizarea acestor discuții, sperăm ca săptămâna viitoare deja să lansăm invitația celor care vor să participe la Târgul de Crăciun să-și depună documentele necesare”, a declarat Sorin Toarcea.\n\nCostul unei căsuțe a fost, în medie, de 38.000 de lei. Pe lângă cele 45 de căsuțe, municipalitatea ia în calcul să mai amplaseze în oraș alte 10 căsuțe. Deschiderea Târgului de Crăciun și aprinderea iluminatului festiv ar putea avea loc la finalul lunii noiembrie.",
  "metadata": {
    "original_file": "brasovultau_3.html"
  }
}