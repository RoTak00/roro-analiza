{
  "title": "Schimbare de lege: șoferii nu vor mai fi sancționați de mai multe ori pentru aceeași rovinietă neplătită",
  "content": "Un șofer nu mai poate fi amendat de mai multe ori pentru aceeași încălcare, datorită unei modificări legislative. Dacă un șofer este surprins circulând fără rovinietă, acesta nu va mai primi o altă amendă pentru aceeași abatere decât după ce este notificat de autorități cu privire la sancțiunea inițială. Amenda trebuie emisă într-un termen de maximum 4 luni de la constatarea contravenției.\n\nPenalitățile pentru neplata taxei de drum variază între 250 și 500 de lei, dar pot ajunge până la 4.500 de lei pentru camioanele de mare tonaj. În județul Brașov, camerele de verificare a rovinietei sunt amplasate pe DN1, la Timișul de Sus și Șercaia, pe DN11, la Lunca Câlnicului și Hărman, și pe DN73, la Râșnov.",
  "metadata": {
    "original_file": "brasovultau_14.html"
  }
}