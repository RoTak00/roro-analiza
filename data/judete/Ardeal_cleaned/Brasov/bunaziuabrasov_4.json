{
  "title": "Ziua prizonierilor | Buna ziua Brasov",
  "content": "Plenul Camerei Deputaţilor a adoptat marţi, cu 235 de voturi favorabile şi o abţinere, un proiect de lege care instituie oficial Ziua Prizonierilor de Război Români, sărbătorită anual pe 24 august. Având în vedere că Parlamentul a adoptat proiectul în regim decizional, acesta va fi transmis pentru promulgare.\n\n Proiectul de lege a fost iniţiat de PSD şi vizează completarea Legii nr. 44/1994 privind veteranii de război, precum şi a drepturilor invalizilor şi văduvelor de război. Astfel, 24 august va deveni o zi dedicată comemorării prizonierilor de război români, mai ales a celor care au suferit în timpul celui de-Al Doilea Război Mondial. Această dată a fost aleasă pentru „sacrificiile făcute de prizonierii de război români din cel de-Al Doilea Război Mondial, nevoiţi să suporte ororile şi tratamentele inumane din lagărele de muncă forţată şi pentru devotamentul acestora faţă de România, neacceptând să trădeze patria, în semn de recunoştinţă şi în memoria lor”, au explicat iniţiatorii proiectului.\n\n În ciuda importanţei istorice, legislaţia din România nu prevedea până acum o zi oficială de comemorare a prizonierilor de război români din cel de-Al Doilea Război Mondial, spre deosebire de alte categorii de victime ale regimurilor totalitare. Parlamentarii au subliniat că, în prezent, există zile naţionale, europene şi internaţionale consacrate victimelor regimurilor autoritare, deportaţilor, celor internaţi în lagăre sau deţinuţilor politici, dar nu şi pentru prizonierii de război români.",
  "metadata": {
    "original_file": "bunaziuabrasov_4.html"
  }
}