{
  "title": "Extinderea Spitalului Judeţean Braşov, estimată la 397 milioane de lei | Buna ziua Brasov",
  "content": "Consiliul Judeţean înscrie proiectul în Programul Naţional de Investiţii în Infrastructura Unităţilor Spitaliceşti\n\nDupă în şedinţa de plen din luna septembrie, Consiliul Judeţean Braşov a aprobat înscrierea în Programul Naţional de Investiţii în Infrastructura Unităţilor Spitaliceşti pentru extinderea unui corp al Spitalului Judeţean Braşov, miercuri, 13 noiembrie, aleşii sunt aşteptaţi să voteze o nouă hotărâre aferentă acestui proiect.\n\n Mai exact, pe ordinea de zi a şedinţei extraordinare a Consiliului Judeţean Braşov din data de 13 noiembrie se află un proiect de hotărâre privind aprobarea indicatorilor tehnico-economici pentru extinderea şi supraetajarea Corpului H al Spitalului Clinic Judeţean Braşov. Astfel, conform proiectului de hotărâre, valoarea totală a proiectului este de 397.097.153 lei (cu tot cu TVA), din care asistenţa nerambursabilă este de 381.689.033 lei, iar cofinanţarea din partea judeţului Braşov este de 15.408.120 lei.\n\n În proiectul de hotărâre se mai arată că termenul de finalizare a lucrărilor este de 36 de luni de la data începerii.\n\n Conform proiectului, corpul amintit va fi înălţat cu un etaj (în prezent are 3 etaje) şi se vor amenaja spaţii medicale în curtea interioară a corpului. Prin realizarea acestei investiţii, se vor amenaja 24 de paturi de spitalizare continuă, 50 de paturi ATI, 10 săli de operaţii, dintre care una pentru intervenţii urgente. De asemenea, prin acest proiect vor fi asigurate şi dotări.\n\n Proiectul a obţinut avizul favorabil din partea Ministerului Sănătăţii la finalul lunii octombrie a acestui an, iar în această perioadă administraţia judeţeană lucrează la cererea de finanţare.",
  "metadata": {
    "original_file": "bunaziuabrasov_8.html"
  }
}