{
  "title": "Brașovul se pregătește să întâmpine sărbătorile de iarnă cu un spectaculos decor luminos, însumând aproximativ 1,3 milioane de luminițe festive",
  "content": "Primăria a demarat deja montarea acestora, iar noutățile includ transformarea Aleii de sub Tâmpa într-o atracție de sezon, iluminarea artistică a mai multor clădiri și sensuri giratorii, precum și acoperirea Pieței Sf. Ioan cu un cort strălucitor de lumini.\n\nDecorul festiv din acest an va fi inspirat de magia poveștilor lui Moș Crăciun, în culorile alb și roșu, prin ornamente ca bastonașe de acadea, globuri, și figurine de turtă-dulce. Zonele-cheie, cum ar fi Piața Sfatului, unde va fi amplasat și un Târg de Crăciun, vor fi decorate cu lumini speciale, iar Casa Sfatului va fi împrejmuită de instalații cu personaje în haine de epocă. Bradul din Piața Sfatului, considerat unul dintre cei mai frumoși din România, va fi și el o atracție de neocolit.\n\nAleea de sub Tâmpa va deveni un loc de promenadă decorat cu modele luminoase, cum ar fi o mașinuță, un balon și o tricicletă, pentru a crea un cadru de poveste. Piața Sf. Ioan va fi învăluită de un cort imens de lumini, în timp ce clădirea primăriei va fi decorată într-un stil nou, care amintește de o căsuță de turtă dulce.\n\nDe la intrările în oraș și până în zonele centrale, Brașovul va fi împodobit cu instalații 3D în sensurile giratorii și decorațiuni pe străzi intens circulate, precum Republicii, b-dul Eroilor, str. N. Iorga, și multe altele. Iluminatul festiv promite să aducă spiritul Crăciunului în inima locuitorilor și a turiștilor care vizitează cel mai popular oraș de iarnă din România.",
  "metadata": {
    "original_file": "brasovultau_10.html"
  }
}