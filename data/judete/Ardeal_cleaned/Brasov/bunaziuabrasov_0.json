{
  "title": "Trasee deviate pentru autobuzele RATBV 3, 7, 10, 31 și 32 | Buna ziua Brasov",
  "content": "La solicitarea Poliției Rutiere și a organizatorilor manifestărilor prilejuite de comemorarea Zilei de 15 Noiembrie 1987, RATBV va devia temporar cinci trasee de transport public de călători.\n\nAstfel, vineri 15 noiembrie, în intervalul orar aproximativ 10.00 – 13.00, autobuzele și troleibuzele ce deservesc liniile 3, 7, 10, 31 și 32, pe sensul de deplasare spre Strada Carpaților, vor circula prin giratoriul din fața Spitalului Județean, deoarece breteaua de legătură dintre străzile Calea București și Carpaților va fi închisă circulației rutiere.\n\nÎn aceste condiții, pentru a deservi în siguranță toți călătorii, stația denumită „Spitalul Județean” de pe breteaua din zona troiței va fi mutată pentru circa trei ore imediat după trecerea de pietoni din capătul străzii Carpaților, pe fosta locație.\n\n„În funcţie de eventuale măsuri operative dispuse de Poliţia Rutieră sau organizatori, mai pot apărea unele schimbări de scurtă durată în traseele operate de societatea noastră. Imediat după finalizarea ceremoniilor, RATBV va relua circulația pe traseele obișnuite”, a precizat Silviu Ștefan, purtător de cuvânt RATBV.",
  "metadata": {
    "original_file": "bunaziuabrasov_0.html"
  }
}