{
  "title": "Se înmulțesc cazurile de gripă în județ. Cel mai mic pacient este un bebeluș",
  "content": "Autorităţile de sănătate publică din judeţul Braşov au raportat, pentru săptămâna 4-10 noiembrie, 11 cazuri de gripă clinică, numărul fiind mai mare faţă de cel raportat în săptămâna anterioară. Cei mai mulţi dintre pacienţii diagnosticaţi cu gripă sunt copii sub 15 ani, unul dintre aceştia fiind bebeluş, transmite News.ro.\n\n„În judeţul Braşov, în perioada 04.11.2024 – 10.11.2024, săptămâna 6 de supraveghere din sezonul 2024-2025, au fost raportate: 1.891 cazuri de infecţii respiratorii (gripă clinică, IACRS şi pneumonii), spre deosebire de săptămâna anterioară când au fost raportate 1.809 cazuri; 11 cazuri de gripă clinică, comparativ cu 2 cazuri din a cincea săptămână de supraveghere (28.10-03.11.2024)”, informează, miercuri, Direcţia de Sănătate Publică (DSP) Braşov.\n\nStatisticile publicate de instituţie arată că opt dintre cei 11 pacienţi diagnosticaţi cu gripă clinică sunt copii cu vârste sub 15 ani, unul dintre ei fiind bebeluş. Niciunul dintre bolnavii de gripă nu a necesitat internare şi niciunul dintre cazuri nu a fost confirmat prin analize de laborator.\n\nDe asemenea, săptămâna trecută, în judeţul Braşov au fost înregistrate 1.526 de cazuri de infecţii acute ale căilor respiratorii superioare, comparativ cu 1.511 cazuri în săptămâna 28 octombrie – 3 noiembrie, precum şi 354 de cazuri de pneumonii, comparativ cu 296 de cazuri în a cincea săptămână de supraveghere din sezonul rece.",
  "metadata": {
    "original_file": "bunaziuafagaras_0.html"
  }
}