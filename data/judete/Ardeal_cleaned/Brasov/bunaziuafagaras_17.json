{
  "title": "Făgărășean arestat la domiciliu, după ce a vândut online echipamentul de sonorizare închiriat de la un neamț",
  "content": "Un bărbat din Făgăraș a fost arestat la domiciliu pentru 30 de zile, fiind bănuit că ar fi înșelat un reprezentant al unei firme din Germania; a închiriat un echipament de sonorizare, apoi l-a vândut online cu 70.000 de lei.\n\nÎn luna octombrie, autoritățile au fost sesizate de către un cetățean german, reprezentant al unei companii comerciale, care a afirmat că a închiriat echipamente de sonorizare unui bărbat din România. Ulterior, echipamentele nu au fost returnate la data convenită, iar acestea au fost scoase la vânzare pe o platformă online de comerț.\n\nÎn urma plângerii, polițiștii au inițiat investigații care au condus la identificarea unui bărbat din Făgăraș, suspectat de închirierea echipamentelor cu ajutorul unui act de identitate fals. Apoi, acesta ar fi postat echipamentele pe o platformă de vânzări online din România, cerând suma de aproximativ 70.000 de lei.\n\nLa 1 noiembrie, cu sprijinul Poliției Municipiului Făgăraș și al Serviciului pentru Acțiuni Speciale, polițiștii au efectuat două percheziții în Făgăraș, unde au identificat echipamentele sustrase și alte mijloace de probă. Suspectul a fost reținut pentru 24 de ore și introdus în Centrul de Reținere și Arestare Preventivă al I.P.J. Brașov. Ulterior, suspectul a fost prezentat judecătorului de drepturi și libertăți din cadrul Judecătoriei Făgăraș, care a dispus măsura preventivă a arestului la domiciliu pentru 30 de zile.\n\nCercetările continuă sub coordonarea Parchetului de pe lângă Judecătoria Făgăraș. Polițiștii din cadrul Serviciului de Investigații Criminale Brașov urmează să finalizeze dosarul și să propună o soluție legală în acest caz.",
  "metadata": {
    "original_file": "bunaziuafagaras_17.html"
  }
}