{
  "title": "De ce a ales Corvinul să joace în Europa, în detrimentul SuperLigii. Există și soluția de a primi dreptul de promovare, dar stăm la mâna FRF",
  "content": "Într-o intervenție telefonică în direct în cadrul emisiunii Digi Sport Special antrenorul momentului, Florin Maxim (43 de ani), antrenorul Corvinului, a spus de ce s-a ales varianta Europa, în detrimentul SuperLigii.: ”Nu le puteai lua visul de a juca în Europa”\n\nConcret, gruparea istorică a primit licență pentru a participa în cupele europene, dar pentru a avea dreptul de promovare în primul eșalon trebuie să-și schimbe forma de organizare. Diriguitorii echipei au actele pregătite și speră ca cei de la FRF să-i ajute cu o derogare după ce vor fi fost eliminați din preliminarii.\n\n”E despre jucători, până la urmă. Nu le puteai lua visul de a juca în Europa. Până la urmă, îți măsori forțele cu echipe din alte țări.\n\nDacă alegeam CIS-ul nou, atunci aveam drept de promovare în SuperLiga, dar nu ne garanta nimeni că la finalul sezonului viitor vom face pasul.\n\nPe când în Europa meciurile sunt garantate. Până la urmă, noi am crezut în visul nostru”, a spus Maxim.\n\nHunedorenii susțin că au toate actele pregătite și că pot face schimbarea necesară pentru a avea dreptul de a promova în SuperLiga.\n\n”Noi avem si CIS-ul nou pregătit. După aventura europeană, putem intra pe noul CIS. Însă nu pot spune mai multe, deoarece nu stăpânesc toate datele.\n\nDar din ce am auzit și eu, s-ar putea ca noi să primim și mai târziu dreptul de a promova, cu o derogare din partea FRF”, a mai spus Maxim, la Digi Sport.\n\nCorvinul va lua startul în turul 1 preliminar al Europa League și va juca în dublă manșă, la 11 și 18 iulie, iar următorul tur preliminar, al doilea, va avea loc pe 25 iulie (turul) și 1 august (returul), când, în cel mai rău caz, Corvinul va coborî în Conference League pentru a juca pentru calificare.",
  "metadata": {
    "original_file": "glasulhd_0178.html"
  }
}