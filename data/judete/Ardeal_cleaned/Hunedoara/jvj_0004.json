{
  "title": "Majorat în stil american",
  "content": "Jurnalul Văii Jiului (JVJ.ro) a împlinit 21 de ani de existență. Adică a atins vârsta majoratului și în stil american.\n\nEste, cred, inutil să spun că apreciez prezența acestui titlu pe piață ca pe o performanță, știut fiind că multe titluri consacrate din presa românească și-au încetat apariția.\n\nDe mai mulți ani funcționăm în online, dorindu-ne să ținem pasul cu vremurile.\n\nAm făcut această trecere, deoarece aici sunt cititorii pentru care noi scriem.\n\nInformația circulă acum cu o viteză incredibilă. Nimeni nu mai așteaptă o altă zi. Există acum și cât mai repede. Iar cititorii vor informații. Și vor să le înțeleagă.\n\nJVJ.ro nu este neapărat specializat pe evenimente, dar legătura noastră cu cititorii este una puternică. O legătură trainică. O legătură de 21 de ani.\n\nLa momentul aniversar, gândurile mele se îndreaptă, în primul rând, către cititori, dar și către cei care au făcut sau mai fac parte din istoria noastră.\n\nTuturor le mulțumesc și îi invit să fie în continuare în contact cu noi, pentru a beneficia de informații și analize importante.",
  "metadata": {
    "original_file": "jvj_0004.html"
  }
}