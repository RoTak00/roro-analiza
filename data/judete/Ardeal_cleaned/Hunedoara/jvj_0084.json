{
  "title": "Universitatea din Petroșani face pași spre digitalizare",
  "content": "Universitatea din Petroșani continuă pașii pentru atingerea obiectivelor de modernizare și prin adaptarea la competențele digitale actuale.\n\nÎn acest sens, a fost începută o procedură de licitație pentru achiziționarea de programe de formare menite să îmbunătățească competențele digitale ale studenților și personalului academic, precum și a celui auxiliar și de cercetare.\n\nContractul care va fi semnat are ca punct de plecare suma de 1,1 milioane de lei, dar, dacă ținem seama de concurență, ar putea fi atribuit pe o sumă mai mică.\n\nServiciile care vor fi achiziționate se referă la dezvoltarea programelor de formare, dar și la livrarea (susținerea) efectivă a acestora.\n\nProiectul este finanțat din fondurile europene disponibile prin Planul Național de Redresare și Reziliență (PNRR) și are ca obiectiv principal creșterea nivelului de competențe digitale în rândul studenților și cadrelor didactice, prin furnizarea de instrumente necesare pentru a se adapta și a face performanță în noile condiții digitale ale mediului academic românesc și internațional.\n\nLa finalizarea proiectului, se va obține nu doar încă o treaptă urcată în procesul de modernizare a Universității din Petroșani, ci și o comunitate academică mai bine conectată la lumea modernă prin instrumente digitale.",
  "metadata": {
    "original_file": "jvj_0084.html"
  }
}