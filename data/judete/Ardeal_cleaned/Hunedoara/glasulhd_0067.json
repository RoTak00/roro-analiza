{
  "title": "(Video)Un bărbat în vârstă de 38 ani, din municipiul Petroșani, a fost lovit în mod intenționat cu autoturismul de un alt petroșănean",
  "content": "“La data de 28 septembrie 2022, în jurul orei 15.45, un bărbat în vârstă de 46 ani, din Petroșani, în timp ce conducea un autoturism pe strada Jiului, din municipiul Petroșani, a surprins și accidentat un bărbat în vârstă de 38 ani, din municipiul Petroșani.\n\nConducătorul auto a fost testat cu aparatul etilotest, rezultatul fiind negativ. În cauză, polițiștii au întocmit dosar de cercetare penală pentru săvârșirea infracțiunii de vătămare corporală din culpă.\n\nUlterior, în urma verificărilor efectuate (și a analizării imaginilor video), polițiștii au stabilit că cel aflat la volan a lovit în mod intenționat cu autoturismul victima, cu intenția de a o accidenta. Parchetul de pe lângă Judecătoria Petroșani a dispus schimbarea încadrării juridice a faptei, în infracțiunea de tentativă de omor și declinarea competenței către Parchetul de pe lângă Tribunalul Hunedoara.\n\nÎn cursul serii, procurorul de caz a dispus măsura preventivă a reținerii, pentru 24 de ore, față de bărbatul de 46 de ani, care urmează a fi prezentat magistraților Tribunalului Hunedoara, în vederea luării măsurilor legale.” – Bogdan Nițu, purtător de cuvânt al IPJ Hunedoara.",
  "metadata": {
    "original_file": "glasulhd_0067.html"
  }
}