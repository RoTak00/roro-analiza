{
  "title": "Rata şomajului e în scădere, dar 36% dintre șomeri au până în 40 de ani",
  "content": "La sfârșitul lunii iunie 2024, în evidențele Agenției Județene pentru Ocuparea Forței de Muncă Hunedoara erau înregistrați 7.450 șomeri (din care 4.163 femei), rata șomajului fiind de 4,78 %. Comparativ cu luna precedentă, când rata șomajului a fost de 4,87 %, în această lună acest indicator a înregistrat o scădere.\n\nDin totalul de 7.450 de persoane, 2640, adică 36% sunt persoane cu vârste sub 40 de ani, cea mai mare parte dintre ei fiind în segmentul 30-39 de ani, peste 1300 de persoane. Aproape un sfert dintre șomeri au vârste între 40 și 49 de ani, însumând 1758 de persoane.\n\nȘomerii cu studii gimnaziale au ponderea cea mai mare în totalul şomerilor înregistraţi în evidenţele AJOFM Hunedoara 27 %, urmat de cei cu studii liceale 26 %, iar 22% sunt șomeri fără studii și cu nivel de studii primare. Șomerii care au absolvit învățământul profesional sau școli de arte și meserii reprezintă 15% din totalul șomerilor înregistrați, cei cu studii superioare sunt 8 %, iar cei cu învățământ postliceal sunt 2 %.",
  "metadata": {
    "original_file": "jvj_0061.html"
  }
}