{
  "title": "Unire și dezbinare",
  "content": "A 165-a aniversare a Unirii Principatelor Române ne găsește într-o stare de incertitudine aproape totală. Românii sunt astăzi mai îngrijorați decât în alți ani. Accesul nelimitat la informație nu creează mai multă deschidere a minților multora dintre noi, ci aduce mai multă îngrijorare.\n\nFoarte adevărat este că mulți suntem prizonierii dezinformărilor, a fake news-ului și mai nou a deep fake-ului grosolan.\n\nPe lângă acestea, un alt cuvânt care ne poate defini este dezbinare.\n\nFiecare categorie se luptă pentru drepturile ei. Fermierii și transportatorii sunt în stradă, chiar dacă protestul lor a pierdut mult din efervescența primelor zile, medicii au nemulțumiri importante, profesorii așteaptă înfrigurați creșterea de salarii promisă de guvern.\n\nSe anunță un an plin de astfel de mișcări.\n\nRomânii știu că acum e momentul să ceară. Este anul în care politicienii sunt la mâna noastră, datorită rundelor de alegeri. Dar până și în privința acestor alegeri suntem dezbinați.\n\nO mare parte dintre noi nu mai vor să voteze. De ce ar vrea? Au votat de atâtea ori și nu s-a schimbat nimic. Viața lor e la fel de rea, dacă nu chiar mai rea.\n\nO altă parte vor să dea un vot de blam politicienilor din marile partide, pentru nerealizările lor, și vor vota zona suveranistă. Apoi, cei rămași se vor împărți între PSD, PNL, Alianța de Dreapta și… UDMR.\n\nAstăzi este o zi de sărbătoare. Adică încă o zi în care politicienii își vor arăta patriotismul fals și deșănțat. De mâine se vor întoarce iar la preocupările lor. Preocupări care nu au nicio legătură cu interesul cetățeanului. Adică, habar nu avem cu ce se ocupă acești oameni. Vezi cazul Iohannis.\n\nAsta este România anului 2024. Ne place?",
  "metadata": {
    "original_file": "jvj_0021.html"
  }
}