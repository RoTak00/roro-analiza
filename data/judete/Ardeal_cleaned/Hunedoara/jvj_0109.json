{
  "title": "La Petroșani, s-a sărbătorit ”Ziua Familiei”",
  "content": "”Ziua Familiei” este de mai bine de un deceniu un eveniment dedicat de administrația locală din Municipiul Petroșani cuplurilor ”de aur”, adică acelora care au împlinit jumătate de secol de căsnicie. Așa s-a întâmplat și astăzi, când 19 cupluri au primit, din partea primarului municipiului Petroșani, Diplomele de fidelitate.\n\nEdilul a susținut în discursul său că cele 19 familii trebuie să fie un model pentru tânăra generație, dar și pentru întreaga comunitate.\n\nImportanța familiei este definitorie pentru orice comunitate, iar noi nu facem decât un gest de recunoștință pentru modul în care aceste cupluri au înțeles viața, o trăiesc din plin și sunt un exemplu pentru noi şi, în special, pentru copiii și nepoții lor. Eu cred că avem foarte multe de învățat de la dumneavoastră, pentru că experiența de viață pe care o aveți, activitatea profesională pe care ați desfășurat-o și, mai ales, secretul unei căsnicii de peste o jumătate de secol sunt tot atâtea lecții de viață pe care ni le dăruiți nouă, celor mai tineri. Și mai cred că indiferent cine ce ar spune, modelul acesta de familie și credința în Dumnezeu rămân pentru noi repere ale normalității și ale unei vieți binecuvântate. Vreau să știți că pentru mine, pentru noi toți cei care vă apreciem și vă respectăm, exemplul dumneavoastră de viață este un model pentru care nu avem suficiente cuvinte să vă mulțumim”, a spus primarul Tiberiu Iacob-Ridzi în fața cuplurilor premiate și a membrilor familiilor acestora.\n\nLa finalul evenimentului, sărbătoriții și invitații lor au ciocnit un pahar de șampanie și au depănat amintiri ale vieții de cuplu.",
  "metadata": {
    "original_file": "jvj_0109.html"
  }
}