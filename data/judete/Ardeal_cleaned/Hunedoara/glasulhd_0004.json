{
  "title": "Oficiul de Cadastru și Publicitate Imobiliară (OCPI) HUNEDOARA va încheia contracte de finanțare a lucrărilor de înregistrare sistematică a imobilelor pe sectoare cadastrale",
  "content": "Oficiul de Cadastru și Publicitate Imobiliară (OCPI) HUNEDOARA va încheia contracte de finanțare a lucrărilor de înregistrare sistematică a imobilelor pe sectoare cadastrale cu 42 de unități administrativ-teritoriale (UAT) din cele 52 eligibile. Cele 42 de localități care și-au exprimat intenția de a accesa fondurile puse la dispoziție de către Agenția Națională de Cadastru și Publicitate Imobiliară (ANCPI) au solicitat, în total, 6.720.000 de lei. Lucrările de cadastru general sunt gratuite pentru cetățeni și se desfășoară în cadrul Programului național de cadastru și carte funciară (PNCCF).\n\nPrimarii interesați să înceapă sau să continue lucrările de cadastru general pe sectoare cadastrale pot încheia contracte de finanțare cu OCPI HUNEDOARA, începând din data de 11.11.2024\n\nPentru a beneficia de fondurile alocate de ANCPI, UAT-urile care vor semna contracte de finanțare cu OCPI HUNEDOARA trebuie să găsească prestatori în termen de 60 zile de la data semnării contractului de finanțare.\n\nÎn cadrul celei de-a douăsprezecea etape de finanțare, fiecare UAT eligibil poate primi până la 160.000 de lei pentru înregistrarea proprietăților în sistemul integrat de cadastru și carte funciară. Deschiderea cărților funciare este gratuită pentru cetățeni, fondurile necesare fiind asigurate din veniturile proprii ale Agenției Naționale de Cadastru și Publicitate Imobiliară (ANCPI), prin OCPI HUNEDOARA\n\nÎn prezent, din totalul de 69 de UAT-uri din județul HUNEDOARA, au fost cadastrate în proporție de sută la sută 3 comune (GHELARI, LELESE, CERBĂL), iar în alte 39 de localități se desfășoară lucrări de înregistrare sistematică a imobilelor în cadrul PNCCF, atât la nivel de UAT, cât și pe sectoare cadastrale.\n\nPNCCF are drept scop înregistrarea, gratuită pentru cetățeni, a tuturor imobilelor (terenuri, clădiri) din România în Sistemul integrat de cadastru și carte funciară. Programul este finanțat din veniturile proprii ale ANCPI, din fonduri europene nerambursabile, dar și din bugetul local al primăriilor.\n\nMai multe informații referitoare la PNCCF sunt disponibile pe pagina web a ANCPI, www.ancpi.ro.",
  "metadata": {
    "original_file": "glasulhd_0004.html"
  }
}