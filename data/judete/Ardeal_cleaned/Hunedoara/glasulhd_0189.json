{
  "title": "Biletele la finala Cupei României Betano, Corvinul Hunedoara - Oțelul Galați s-au epuizat în mai puțin de 30 minute",
  "content": "Biletele pentru publicul general s-au epuizat în prima jumătate de oră de la startul procesului de vânzare online! Mai sunt disponibile tichete doar în sectoarele destinate suporterilor celor două echipe, iar acestea sunt comercializate de cluburile respective. Informații suplimentare puteți găsi pe canalele de comunicare ale finalistelor.\n\nMiercuri, 15 mai, de la ora 20:30, pe stadionul Municipal din Sibiu, se va juca finala Cupei României Betano, ediția 2023-2024: Corvinul Hunedoara – Oțelul Galați.\n\nEste pentru a doua oară când ultimul act al competiției are loc la Sibiu, după ce, în 2023, Sepsi a învins-o pe Universitatea Cluj la loviturile de departajare.\n\nCorvinul Hunedoara a ajuns în finala Cupei din postura de echipă din Liga 2 și este pentru prima dată când o echipă din Hunedoara luptă pentru trofeu.\n\nDe partea cealaltă, după 20 de ani, Galațiul are din nou șansa la Cupa României. În 2004, Dinamo învingea Oțelul cu 2-0 în finala disputată pe stadionul Cotroceni.\n\nBiletele din sectoarele dedicate publicului general sunt disponibile online, pe site-ul bilete.frf.ro. Procesul de vânzare a biletelor din sectoarele rezervate fanilor celor două finaliste se realizează prin intermediul cluburilor participante în ultimul act. Prețul biletelor la finala Cupei României Betano sunt: 25 RON (peluze) și 45 RON (tribune).\n\nAccesul pe stadion al fiecărei persoane, indiferent de vârstă, se face în baza unui bilet valabil în format digital sau printat și a actului de identitate.\n\nLa fel ca în ultimii ani, finala juniorilor se dispută în deschiderea finalei Cupei României Betano. Trofeul Cupei de Tineret va fi disputat de Universitatea Cluj și Farul Constanța.\n\nPartida este programată pe stadionul Municipal din Sibiu, miercuri, 15 mai, ora 12:00.",
  "metadata": {
    "original_file": "glasulhd_0189.html"
  }
}