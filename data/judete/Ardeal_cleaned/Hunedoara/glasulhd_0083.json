{
  "title": "Atenţie, în această perioadă, la coşurile de fum! Un incendiu puternic la o casă de vacanţă din Sibişel a pornit din zona de evacuare a fumului",
  "content": "Atenţie, în această perioadă, la coşurile de fum! Un incendiu puternic la o casă de vacanţă din Sibişel, pornit din zona de evacuare a fumului, a fost stins de pompierii orăştieni.\n\nLa sosirea celor 4 echipaje de intervenţie, alcătuite din 18 pompieri specializaţi în stingere şi prim ajutor, incendiul se manifesta generalizat cu flacără deschisă în partea superioară a casei de vacanţă.\n\nMisiunea de stingere a necesitat implicarea a 3 maşini cu apă şi spumă şi a 3 motopompe. Pompierii au reuşit izolarea arderii la nivelul acoperişului cu o suprafaţă de 180 m/p şi evitarea propagării incendiului la întreaga construcţie sau la vecinătăţi.\n\nDeoarece în zona montană în care este amplasată casa de vacanţă nu există hidranţi, pompierii au alimentat sistemul de stingere, prin intermediul motopompelor, cu apă provenită dintr-un pârâu din apropiere.\n\nEchipele de intervenţie au reuşit salvarea unor bunuri amplasate la parterul cabanei, în timp ce, mobilierul, pereţii şi planşeul din lemn al mansardei, precum şi structura din lemn a acoperişului au fost distruse de foc.\n\nDin fericire, nici o persoană nu a fost rănită şi nici nu a suferit intoxicaţii cu fum.\n\nDupă lichidarea arderii, care a implicat câteva ore de efort, pompierii au concluzionat că cel mai probabil incendiul a fost generat de un coş de fum necurăţat sau neizolat corespunzător faţă de materialele combustibile din apropiere.",
  "metadata": {
    "original_file": "glasulhd_0083.html"
  }
}