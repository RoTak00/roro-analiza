{
  "title": "Dinamita a spart coaliția la București",
  "content": "Acum mai puțin de o lună am scris articolul ”În spatele ușii Primăriei Capitalei se află dinamită”, în care preziceam eșecul medicului Cătălin Cîrstoiu și anunțam dezastrul pentru coaliția PNL-PSD.\n\nNumai că dinamita a explodat mult mai repede decât data alegerilor. Și nu la ușa Primăriei Capitalei, ci la coaliție, mai exact la sediul guvernului.\n\nUn maraton de 15 ore de discuții l-a scos din joc pe doctor, dar a aruncat în aer și coaliția. Astfel că, atât PNL, cât și PSD, au revenit la pozițiile inițiale, adică cu doi candidați.\n\nGabriela Firea va candida de la PSD, iar Sebastian Burduja va candida de la PNL.\n\nNumai că, timpul pierdut și decizia de a avea doi candidați pare să-i fi asigurat un nou mandat de primar lui Nicușor Dan. Sau poate lui Piedone, deși nu va fi ușor.\n\nPrin urmare, coaliția a fost lovită mai repede decât am crezut, dar noutatea va fi că va mai fi lovită o dată, atunci când vom știi pe ce locuri s-au clasat cei doi candidați. Ori asta e ceva.\n\nSă te scremi să faci o greșeală, iar încercând să o repari să faci două greșeli.\n\nDar așa e în politică. Unu alături de altul poate da și zero.",
  "metadata": {
    "original_file": "jvj_0015.html"
  }
}