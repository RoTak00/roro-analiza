{
  "title": "Un CTP absolut consecvent în afirmaţii",
  "content": "Departe de mine de a denigra un mare jurnalist român, ca şi Cristian Tudor Popescu, care a încântat (sau nu!) generaţia de români de după 1990 cu poziţiile sale vizavi de diferitele subiecte ale agendei sociale, economice sau politice.\n\nDar unele dintre afirmaţiile sale sunt absolut ieşite din comun, iar eu nu le cataloghez ci le pun sub semnul consecvenţei şi le las la judecata dumneavoastră!\n\nDe pildă, în data de 22 februarie 2023, domnul Cristian Tutor Popescu scria un editorial intitulat „Ca om și ca român, susțin Ucraina. Dar nu pentru că aș iubi-o”.\n\nDincolo de argumentațiile dânsului la acest prim articol, se află un al doilea articol care se intitulează „După ce Austria își bate joc de România în chestiunea Schengen, și Ucraina face același lucru”.\n\nCum să înţeleg consecvenţa anunţată deja?\n\nProbabil în afirmaţia aceluiaşi domn CTP care susţine că „Eticheta Schengen-Bîstroe se lipește cu scuipat pe fruntea guvernului”.\n\nDumneavoastră ce aţi înţeles? Pentru că afirmaţiile dânsului sunt definitorii pentru un comportament dorit consecvent.\n\nEu am înţeles că dânsul, ca om şi ca român, susţine pe cineva pe care nu-l iubeşte, dar este foarte revoltat că este scuipat pe frunte de acel cineva (prin intermediul guvernului cu care se solidarizează ca naţie)\n\nPăi bine-ţi face, domnule CTP, lasă-i să te scuipe şi apoi şterge-te uşor pe toată faţa cu cârpa bunăvoinţei!",
  "metadata": {
    "original_file": "jvj_0038.html"
  }
}