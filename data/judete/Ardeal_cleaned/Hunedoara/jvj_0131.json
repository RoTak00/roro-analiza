{
  "title": "Ianuarie 2024. 37 % din șomerii hunedoreni au vârste sub 40 de ani",
  "content": "La sfârșitul lunii ianuarie 2024, în județul Hunedoara erau înregistrați 7.275 șomeri (din care 3.977 femei), rata șomajului fiind de 4,67 %, anunță Agenția Județeană pentru Ocuparea Forței de Muncă Hunedoara.\n\nComparativ cu luna precedentă, când rata șomajului a fost de 4,53 %, în această lună acest indicator a înregistrat o creștere de 0,14 pp. Din totalul de 7.275 persoane înregistrate în evidențele AJOFM Hunedoara, 2.324 erau beneficiari de indemnizaţie de şomaj, iar 4.951 erau șomeri neindemnizați.\n\nÎn ceea ce privește vârsta, 37% dintre șomeri au vârste sub 40 de ani, în cifre reale fiind vorba despre 2638 de persoane. Dintre acestea, numărul cel mai mare este reprezentat de persoane cu vârste între 30 și 39 de ani (1175).\n\n”Șomerii cu studii liceale au ponderea cea mai mare în totalul şomerilor înregistraţi în evidenţele AJOFM Hunedoara 28%, urmat de cei cu studii gimnaziale 27 %, iar 20 % sunt șomeri fără studii și cu nivel de studii primare. Șomerii care au absolvit învățământul profesional sau școli de arte și meserii reprezintă 15% din totalul șomerilor înregistrați, cei cu studii superioare sunt 8 %, iar cei cu învățământ postliceal sunt 2 %”, mai arată Agenția Județeană pentru Ocuparea Forței de Muncă Hunedoara.",
  "metadata": {
    "original_file": "jvj_0131.html"
  }
}