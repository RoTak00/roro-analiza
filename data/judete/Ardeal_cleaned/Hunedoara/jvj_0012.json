{
  "title": "Unde sunt avertizorii de integritate din Valea Jiului?",
  "content": "Sunt zeci de ani de când presa a scris sute, dacă nu chiar mii, de articole despre afacerile (furăciunile) făcute de mahării societăților care au gestionat mineritul din Valea Jiului. Chiar și unitățile energetice. Iar bani sifonați au făcut multe și imense averi.\n\nDespre toate aceste furăciuni au știut mulți șefuți din aceste organizații. Au știut, unii și-au luat partea, dar alții și-au luat doar salariul gras și nemeritat. Toți însă au tăcut. Au tăcut complice.\n\nȘefii au venit și au plecat, dar șefuții au rămas acolo, așteptând pensia. Au ajutat cât au putut, s-au lins pe degete, dar unul nu s-a revoltat.\n\nUnul nu a fost ceea ce se cheamă avertizor de integritate. Nici măcar unul.\n\nAșa s-a ajuns ca furăciunile și afacerile să fie știute de toată lumea. Zeci de furăciuni au devenit secrete ale lui Polichinelle. Toată lumea știa cu lux de amănunte cum se face. Oamenii umblau făloși cu plasticele în mână, în preajma instituțiilor bancare și nimeni nu i-a întrebat nimic.\n\nAstăzi, când pare că cineva s-a trezit, Complexul Energetic Valea Jiului dă un comunicat ieftin, în care ne spune cum ”Consiliul de Administrație își exprimă deplina cooperare și întreg suportul față de organele de urmărire, pe toată perioada cercetării, în scopul aflării adevărului și a tragerii la răspundere penală a persoanelor vinovate”.\n\nJenant! Și jenanți sunteți toți cei care ați stat în clădirea aceea, ați știut și n-ați spus nimic.\n\nAsta ne arată că, după aproape 35 de ani, suntem tot în plin comunism. Nimeni nu face ceva care l-ar putea deranja pe șef, chiar dacă el trebuie să acopere jegul. Asta e Valea Jiului. Din păcate.",
  "metadata": {
    "original_file": "jvj_0012.html"
  }
}