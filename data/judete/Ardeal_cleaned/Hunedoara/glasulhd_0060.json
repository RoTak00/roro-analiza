{
  "title": "Judecătoria Deva anunță reluarea activităţii instanţei începând cu data de 22 ianuarie",
  "content": "Astăzi, 18 ianuarie 2024, la sediul Judecătoriei Deva s-a desfăşurat Adunarea Generală a judecătorilor din cadrul Judecătoriei Deva, convocată de Preşedintele instanţei, conform dispoziţiilor art. 14 alin. (1) din Regulamentul de ordine interioară al instanţelor judecătoreşti, aprobat prin Hotărârea nr. 3243/22 decembrie 2022 a Consiliului Superior al Magistraturii, pentru discutarea oportunităţii continuării formei de protest adoptate prin Hotărârea Adunării Generale a judecătorilor din data de 14.12.2023.\n\nJudecătorii din cadrul Judecătoriei Deva, întruniţi în Adunarea generală, cu majoritate de voturi, au decis reluarea activităţii instanţei începând cu data de 22 ianuarie 2024.\n\nPunctul de vedere al judecătorilor din cadrul Judecătoriei Deva a fost acela că, deşi nu au fost rezolvate problemele care au declanşat iniţierea protestului, protestul a devenit lipsit de eficienţă, în contextul în care la nivel naţional majoritatea instanţelor au reluat activitatea, astfel că se produce o încărcare a completurilor de judecată şi o prelungire a duratei de soluţionare a cauzelor.\n\nPrezentul comunicat de presă urmează a fi dat publicităţii, pentru o cât mai exactă informare a opiniei publice.\n\nAtaşăm prezentului comunicat de presă Hotărârea Adunării Generale a judecătorilor din cadrul Judecătoriei Deva din data de 18.01.2024.",
  "metadata": {
    "original_file": "glasulhd_0060.html"
  }
}