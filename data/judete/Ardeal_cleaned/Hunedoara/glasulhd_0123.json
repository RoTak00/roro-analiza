{
  "title": "„Trădătorul” Sorin Marica reacţionează la declaraţia lui Nistor (PSD): „Nu puteam să mai stau în PSD când am văzut că membrii Cex urmăreau cu totul altceva faţă de programul de guvernare”",
  "content": "Deputatul Pro-România, Sorin Marica, cel pe care Laurenţiu Nistor l-a acuzat că se numără printre „trădătorii din PSD” care au făcut posibilă căderea guvernului Dăncilă prin moţiune de cenzură are o reacţie neaşteptat de dură (dat fiind faptul că, multă vreme, a fost cunoscut drept un colaborator bun al liderului PSD Hunedoara): „Acum şase luni, când am plecat la Pro-România, într-o declaraţie care nu ştiu dacă-i aparţine domnului Nistor sau altcuiva din PSD (Hunedoara – n.red.) se spunea despre mine că sunt «neghina din PSD». S-a dovedit că din lanul de grâu frumos al PSD «neghina erau cei 60 – 70 – 80 de membri ai Comitetului Executiv de la Bucureşti. Eu nu am trădat PSD, dar mă săturasem să văd cum, după câteva luni, membrii Cex urmăreau cu totul altceva (faţă de programul de guvernare – n.red). Spitale regionale, nimic, autostrăzi nici atât. Suntem în octombrie 2019 şi eu nici nu mă gândeam că în acest moment nu vom putea circula pe loturile 1 şi 5 de pe autostrada Sibiu – Piteşti. Anul trecut din cauza stării drumurilor, în România au murit peste 1800 de oameni. Dar nu spune nimeni asta. Cum nimeni nu spune că, în continuare, în spitale se moare pe capete. Da, s-au mărit salariile medicilor şi foarte bine că s-au mărit, dar condiţiile din spitale sunt aceleaşi. În ultima vreme m-au tot sunat primari îngrijoraţi de proiectele prin PNDL. Le transmit încă o dată să stea liniştiţi pentru că acestea vor merge mai departe pentru că sunt nişte contracte semnate»",
  "metadata": {
    "original_file": "glasulhd_0123.html"
  }
}