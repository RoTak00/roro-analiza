{
  "title": "Pompierii petroșăneni au eliberat străzi și trotuare, în urma vremii rele",
  "content": "Pompierii Detașamentelui din Petroșani au intervenit, în această dimineață, pentru segmentarea și degajarea unor arbori căzuți pe carosabil sau pe trotuare în municipiul Petroșani.\n\nCu ajutorul pompierilor a fost eliberată partea carosabilă a DJ 709, zona Parâng, de arbori căzuți în urma precipitațiilor sub formă de lapoviță și ninsoare, înregistrate noaptea trecută și în această dimineață.\n\nO altă intervenție a pompierilor din Petroșani a avut loc pe str. Independenței,pentru degajarea unui copac căzut pe trotuar, în apropiere de Școala Gimnazială Nr. 6.\n\nReamintim că pentru județul Hunedoara a fost transmisă, ieri, o informare meteorologică, valabilă până astăzi la ora 15.00, pentru intensificări ale vântului (45-55 km/h), precipitații locale, iar în zonele montane acestea pot fi mixte.",
  "metadata": {
    "original_file": "jvj_0113.html"
  }
}