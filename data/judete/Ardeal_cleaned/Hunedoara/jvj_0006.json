{
  "title": "Țară europeană caut președinte",
  "content": "Ba chiar, după o îndelungată așteptare și o promovare fără precedent, astăzi apare și cartea lui Nicolae Ciucă. Iar anunțul lui Mircea Geoană e și el iminent.\n\nȘi totuși, aud tot mai des în jurul meu voci care anunță dezamăgite că nu vor vota președintele. Oamenii nu se simt reprezentați de niciunul dintre cei care s-au anunțat sau urmează să se lanseze în cursă.\n\nÎnseamnă că politica românească nu a putut produce un lider care să îi atragă și pe acești oameni.\n\nTrist este că noul președinte se va alege dintre numele (cărțile) de pe masă, adică dintre cei care candidează. Iar alte nume nu pare că mai au timp fizic să apară. Mă refer la candidați cu șanse, desigur.\n\nCe știm sigur e că postul nu va rămâne neocupat.\n\nCine îl va ocupa, asta e întrebarea de care depinde și viitorul nostru, chiar dacă atribuțiile președintelui în politica internă sunt destul de puține.\n\nPoate n-ar fi rău să dăm un anunț la mica publicitate.",
  "metadata": {
    "original_file": "jvj_0006.html"
  }
}