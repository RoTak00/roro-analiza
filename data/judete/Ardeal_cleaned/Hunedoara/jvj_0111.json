{
  "title": "Accident și incendiu în Ziua de Paști",
  "content": "Pompierii petroșăneni nu au avut o Sărbătoare Pascală liniștită. În seara Sfintei Zile, ei au fost solicitați să intervină în localitatea Aninoasa, unde a avut loc un accident rutier. La fața locului, pompierii au constatat faptul că în accident au fost implicate două autoturisme și au rezultat 6 victime (4 bărbați și 2 femei).\n\nPersoanele rănite au primit primul ajutor medical la locul evenimentului și ulterior au fost transportate la Spitalul de Urgență Petroșani pentru investigații suplimentare și tratament de specialitate.\n\nÎn urma impactului, unul dintre autoturisme a avariat o conductă de gaze, fapt pentru care a fost solicitată o echipă a distribuitorului de gaze, în vederea remedierii situației. Pompierii militari au asigurat totodată, măsurile de preîntâmpinare a izbucnirii incendiilor în astfel de cazuri.\n\nMai târziu, printr-un apel la numărul unic de urgență 112, pompierii au fost anunțați despre un incendiu care a izbucnit într-o casă din localitatea Câmpu lui Neag. La locul evenimentului s-au mobilizat pompierii din cadrul Detașamentului Petroșani și cei ai Gărzii de Intervenție Lupeni, cu două autospeciale de stingere cu apă și spumă, o autospecială de primă intervenție și comandă și un echipaj SMURD.\n\nLa sosirea echipajelor operative, incendiul se manifesta prin ardere generalizată la o locuință (parter + mansardă), pe o suprafață de aproximativ 150 de metri pătrați și la o anexă, cu posibilitatea de propagare a flăcărilor la pădurea din imediata apropiere. Pompierii au localizat și au lichidat incendiul în limitele găsite și din fericire nu au existat victime. Intervenția a durat circa 4 ore, iar cauza probabilă de producere a incendiului a fost un scurtcircuit electric.",
  "metadata": {
    "original_file": "jvj_0111.html"
  }
}