{
  "title": "Iuliu Winkler, la al patrulea mandat de europarlamentar. “Rezultatul alegerilor mă motivează pentru viitor”",
  "content": "Liderul UDMR Hunedoara, Iuliu Winkler, a mai câștigat un mandat în Parlamentul European în urma alegerilor din 26 mai.\n\nUDMR a obținut peste 6% la alegerile europarlamentare, iar Iuliu Winkler este pe prima poziție pe lista de candidați ai Uniunii.\n\nÎn județul Hunedoara, UDMR a fost votată de peste 5000 de alegători și a obținut aproape 3% din voturi.\n\n“Mă bucur de rezultatul bun al UDMR la aceste alegeri, în condițiile unei prezențe foarte mari la vot. Putem spune că a fost o prezență europeană, ca și în țări cu tradiție democratică ale Uniunii Europene. Rezultatul reflectă faptul că UDMR este susținută în Ardeal și nu numai. Rezultatul în județul Hunedoara arată sprijinul atât al comunității maghiare, cât și al comunității românești. Mă onorează acest rezultat, dar mă și motivează pentru viitor”, a declarat Iuliu Winkler pentru Glasul Hunedoarei.\n\nWinkler consideră că implicarea în proiecte privind comunitățile locale din județul Hunedoara a fost remarcată și apreciată de cetățeni și acest lucru s-a văzut și la vot. Europarlamentarul mai spune că voturile primite de la cetățeni îl obligă să facă cât mai multe pentru România și pentru județul Hunedoara și consideră că pot fi create oportunități de la Bruxelles mai ales pentru inițiative care țin de dezvoltare economică.\n\n“După alegerile de duminică toată clasa politică din România a primit un mesaj clar. Să vedem cine-l înțelege”, a concluzionat Iuliu Winkler.",
  "metadata": {
    "original_file": "glasulhd_0141.html"
  }
}