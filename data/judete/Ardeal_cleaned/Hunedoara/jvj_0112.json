{
  "title": "Au început lucrările de asfaltare pe strada Nicolae Titulescu din Municipiul Vulcan",
  "content": "Lucrările de asfaltare a străzii Nicolae Titulescu din Municipiul Vulcan au demarat. Acestea au fost îndelung așteptate de locuitorii municipiului și cei care tranzitează, iar acum utilaje și muncitorii au început să rașcheteze asfaltul vechi pentru a turna unul nou.\n\nPrimarul municipiului Vulcan, Cristian Merișanu, a vorbit în dese rânduri despre această lucrare așteptată de vulcăneni, iar la începerea lucrărilor acesta nu și-a ascuns entuziasmul.\n\n”Au început lucrările pe strada Nicolae Titulescu. După zeci de ani, strada este reabilitată! Fiind finanțată printr-un proiect european, nu am putut interveni mai repede. Dumnezeu să ne ajute să finalizăm această lucrare importantă pentru Vulcan”, a exclamat primarul.\n\nSursa citată a mai susținut că lucrările sunt realizate în cadrul Proiectului Greenline, ele însumează peste 2 kilometri de drum și trebuie să fie finalizate până la mijlocul lunii mai. Mai exact este vorba despre strada care leagă zona stadionului și până în zona Dincă (BCR), pe unde vor trece autobuzele electrice achiziționate în cadrul proiectului.\n\nPe lângă aceasta, printr-un parteneriat cu Consiliul Județean Hunedoara, urmează să fie reabilitată și intrarea în municipiu. Este vorba despre bucata de drum de la steaguri (intrarea în Municipiul Vulcan) până la stadion.\n\n”De la intrare și până la ieșirea, din zona blocurilor, va fi asfalt nou. Rămâne să vedem cum reușim să reabilităm porțiunea dintre zona Paroșeni și până la intrarea în Municipiul Lupeni”, a mai spus primarul.\n\nAutoritățile Municipiului Vulcan cer scuze șoferilor pentru disconfortul creat prin efectuarea acestor lucrări și îi roagă să fie răbdători pentru a se putea lucra eficient.",
  "metadata": {
    "original_file": "jvj_0112.html"
  }
}