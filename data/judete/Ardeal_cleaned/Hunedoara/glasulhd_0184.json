{
  "title": "\"Corbul cu inel a adus Cupa la Castel\"! Victorie istorică a Corvinului în finala Cupei României. Meciul s-a decis după loviturile de departajare",
  "content": "Corvinul Hunedoara și-a adjudecat primul trofeu în istoria de 100 ani a clubului. Ceea ce nu au reușit marile glorii ale Corvinului în epoca de aur, ceea ce nu a reușit Mircea Lucescu, să aducă un trofeu la Huendoara, a reușit antrenorul momentului – Florin Maxim. A adus Cupa la Castel.\n\nPeste 11.000 de persoane au fost prezente aseară pe stadionul Municipal din Sibiu și au încurajat mai mult de 3 ore jucătorii din teren.\n\nChiar dacă în primă repriză Oțelul Galați a fost echipa care a dominat și a reușit să deschidă scorul dintr-o lovitură liberă foarte ușor acordată, corbii lui Maxim au reușit să egaleze până la pauză prin Marius Coman în minutul 39.\n\nRepriza secundă a fost marcată de un penalty inexistent oferit cadou de arbitrul Bârsan celor de la Oțelu în minutul 58. Au urmat minute dramatice, dar în minutul 79, Manolache a reușit să egaleze. Acesta a fost și scorul până la finalul celor două reprize de prelungiri.\n\nPrimul penalty al hunedorenilor a fost ratat de Marius Coman, apoi au urmat golurile lui Antoniu Manolache și Antonio Bradu. Între timp Lefter a reușit să apere două penalty-uri, iar unul a fost ratat. Pârvulescu a ratat al patrulea penalty pentru Corvinul lasând în suspans spectatorii până la penalty-ul cu numărul 5 marcat de HerghelIgiu, intrat în locul lui Hrezdac în minutul 119.\n\nAu urmat clipe de bucurie de nedescris pe arena din Sibiu. După meci suporterii au plecat la Hunedoara unde i-au așteptat pe Campionii lui Maxim să aducă trofeul în fața Casei de Cultură unde a început fiesta în jurul orei 3.00.",
  "metadata": {
    "original_file": "glasulhd_0184.html"
  }
}