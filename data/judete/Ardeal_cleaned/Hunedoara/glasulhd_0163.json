{
  "title": "Veste tristă de ultimă oră: atleta deveancă Florentina Iușco, suspendată pentru dopaj. Ea nu va mai concura la Paris",
  "content": "Atleta româncă Florentina Iușco nu va putea concura la Jocurile Olimpice de la Paris, după ce Tribunalul de Arbitraj Sportiv (TAS) a confirmat joi, parțial, un apel al Agenției Mondiale Antidoping (AMA/WADA) în urma unui test pozitiv al sportivei la o substanță interzisă, transmite Agerpres.\n\n“Absolut, aduce o umbră de tristeţe asupra evenimentului de azi (deschiderea Casei României la Paris, n. red.), dar nu ne putem abate de la regulament. Regulamentul este acelaşi pentru toată lumea indiferent de nume, cine încalcă regulile nu se suie în avionul pentru Jocurile Olimpice de la Paris”, a afirmat Mihai Covaliu, pentru Agerpres.\n\nEl a menţionat că instituţia pe care o conduce a fost înştiinţată oficial despre suspendarea primită de Iuşco.\n\nIușco, atletă care urma să evolueze la Paris la săritura în lungime și triplusalt, a fost testată pozitiv la furosemid, un diuretic aflat pe lista interzisă a AMA/WADA, într-un control antidoping în afara competiției în luna aprilie a anului 2023.\n\nAgenția Națională Anti-Doping (ANAD) a sancționat-o însă cu o mustrare și fără perioadă de ineligibilitate pe motiv că nu era vinovată sau nu a fost neglijența ei.\n\nCu toate acestea, după ce AMA/WADA a făcut apel la această decizie a ANAD, TAS a stabilit că Iușco a eșuat în demonstrarea standardului necesar pentru a i se acorda statutul de „nevinovată sau neglijență semnificativă” și i-a impus o suspendare de doi ani, începând cu 1 februarie 2024.\n\nPrin suspendarea Florentinei Iușco, atletismul românesc rămâne cu 12 sportivi la JO 2024, iar delegația României cu 106 sportivi.",
  "metadata": {
    "original_file": "glasulhd_0163.html"
  }
}