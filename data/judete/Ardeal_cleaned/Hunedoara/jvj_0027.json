{
  "title": "DNA-ul și comunicarea de criză",
  "content": "O răceală puternică nu mi-a dat răgaz să scriu despre descinderea ofițerilor DNA (și ai DGA) la Primăria Municipiului Vulcan.\n\nNu vreau să mă pronunț în niciun fel asupra dosarului, despre care înțeleg că e în lucru, ci am să vorbesc puțin despre ce a lăsat în urmă acel moment.\n\nDupă descindere, am citit un mesaj al omului de afaceri de la extinderea clădirii căruia pare că ar fi pornit cercetarea.\n\nAlex Polgar își recunoaște public greșeala de a fi modernizat fără a avea autorizație de construcție și se declară uimit de ”deranjul” creat.\n\nOm de afaceri tânăr, Polgar nu este un comunicator obișnuit, preferând să se ocupe de afaceri, dar criza de imagine în care a ajuns l-a făcut să recurgă la un instrument de comunicare. Pe o rețea de socializare.\n\nDe partea cealaltă, personal nu am văzut nicio explicație a primarului Vulcanului, Cristian Merișanu, ceea ce, din punct de vedere a crizei de imagine cel puțin, ar fi trebuit, după părerea mea.\n\nAu făcut-o însă alții pentru el.\n\nAșa am ajuns să citesc un articol de presă, în care jurnalistul explica situația care a generat vizita nedorită a ofițerilor DNA și DGA. Mai mult chiar. El le transmitea și un mesaj celor care își imaginau lucruri mai rele pentru edil, bucurându-se.\n\nDacă este articolul unui terț este un demers de comunicare mai bun decât unul făcut de cel care ar fi putut face lumina vă las pe dumneavoastră, cititorii mei, să judecați, având la bază cele prezentate.\n\nCeea ce e cert este că, în momente de criză, comunicarea sinceră și onestă este cea mai bună soluție. Dacă este făcută de un profesionist cu atât mai bine.\n\nNevoia de informații trebuie acoperită, pentru că publicul are dreptul să știe ce s-a petrecut și de ce.\n\nSe spune că, uneori, viața ne dă lecții chiar și de comunicare. Se pare că le dă chiar și celor pentru care comunicarea pare o limbă străină.",
  "metadata": {
    "original_file": "jvj_0027.html"
  }
}