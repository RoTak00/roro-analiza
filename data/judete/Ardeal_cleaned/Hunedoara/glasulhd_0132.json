{
  "title": "Bibliotecarul Avram Iancu și-a anunțat candidatura la Președinția României ca independent",
  "content": "Avram Iancu, bibliotecarul din Petroșani care și-a trecut în palmares mai multe performanțe sportive, printre care traversarea înot a Canalului Mânecii și a întregului curs al Dunării, a anunțat miercuri că va candida ca independent la funcția de președinte al României.\n\nAvram Iancu a făcut anunțul pe contul său de Facebook și pe site-ul personal. “În urmă cu exact 5 ani porneam o revoluție românească la înotul în ape deschise. Nu mai sunt același om! Iar profunda chemare lăuntrică pe care o simt și starea actuală a nației noastre ma împing spre o nouă revoluție. O altfel de revoluție. O revoluție a poporului român, pașnică și democratică. Asta este ce voi face în următorii cinci ani”, a declarat sportivul din Petroșani.\n\nAvram Iancu susține că vrea să candideze la alegerile prezidențiale pentru a declanșa o “revoluție” împotriva clasei politice românești care trebuie schimbată.\n\nAvram Iancu este primul român care a traversat Canalului Mânecii înot, fără întrerupere, şi care a parcurs întregul curs al Dunării, de la izvoare la vărsare, în premieră mondială fără costum de neopren, în 89 de zile. Este şi primul român care a înotat de-a lungul coastei Mării Negre, de la Sulina până la Istanbul, 680 de kilometri în 60 de zile. În acest an, Avram Iancu s-a clasat al treilea la ultramaratonul “6633 Arctic Ultra” de la Cercul Polar de Nord.\n\nAvram Iancu și-a prezentat marți, la Cafeneaua dependentă de cultură „Jos pălăria” din Deva, cartea „Schimbarea ești tu”, în care povestește istoria celor patru mari performanțe ale sale din ultimii cinci ani.",
  "metadata": {
    "original_file": "glasulhd_0132.html"
  }
}