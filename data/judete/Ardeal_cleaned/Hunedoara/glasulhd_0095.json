{
  "title": "Răzbunare prin incendiere în municipiul Brad",
  "content": "În data de 03.11.2020, poliţiştii au fost sesizaţi de o femeie din municipiul Brad cu privire la faptul că un bărbat i-a incendiat autoturismul, aflat în parcarea blocului.\n\nLa faţa locului s-a deplasat patrula de intervenție din cadrul Poliției Municipiului Brad, care a constatat faptul că autoturismul a fost incendiat cu ulei de gătit (luând foc vopseaua de pe capota autoturismului), incendiul fiind stins de un echipaj al I.S.U. Hunedoara.\n\nCel băunit de comiterea faptei, un bărbat în vârstă de 34 de ani (care se afla în stare de ebrietate), a fost condus la sediul Poliţiei şi reţinut pentru 24 de ore, sub aspectul săvârșirii infracțiunii de distrugere prin incendiere.\n\nPotrivit primelor cercetări, se pare că bărbatul ar fi recurs la acest gest pentru a se răzbuna pe femeie, care l-a acuzat, printr-o plângere depusă la Poliţia Municipiului Brad, că a agresat-o fizic.\n\nÎn baza probelor administrate de către poliţiştii Biroul de Investigații Criminale Brad și a propunerii procurorilor Parchetului de pe lângă Judecătoria Brad, magistraţii Judecătoriei Brad au emis, pe numele bărbatului, un mandat de arestare preventivă pentru o perioadă de 30 zile, în baza căruia acesta a fost escortat și depus în Centrul de Reţinere şi Arestare Preventivă Deva.",
  "metadata": {
    "original_file": "glasulhd_0095.html"
  }
}