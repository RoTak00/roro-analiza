{
  "title": "Asistenții personali din Vulcan sunt nemulțumiți",
  "content": "Circa cincisprezece asistenți personali ai persoanelor cu handicap din Municipiul Vulcan au venit astăzi la Primărie pentru a-și exprima nemulțumirile vizavi de faptul că nu și-au primit încă salariile.\n\nTotodată, acestea au ridicat și problema voucher-elor de vacanță și a sporului de muncă grea.\n\nAceștia au avut o întrevedere cu primarul municipiului Vulcan, Cristian Merișanu, care le-a explicat că administrația caută bani pentru contribuția pe care trebuie s-o pună instituția.\n\n”Efortul financiar pe care primăria trebuie să-l facă luna acesta, cu tot cu concedii, este de peste un milion de lei, care nu sunt în primărie, pentru că e sfârșit de an. De obicei, noi mai luăm din banii primăriei de la alte cheltuieli și plătim salariile. Practic, nu puteam să vă dăm până nu venea toată suma. O să facem eforturi să fie plătite integral. Miercuri (mâine n.r.) o să fie ședința de consiliu, joi pleacă la Deva și încercăm chiar joi să se plătească. Dacă nu vineri sigur”, le-a spus primarul Merișanu persoanelor nemulțumite.\n\nCu referire la voucher-ele de vacanță și sporul de muncă grea, primarul le-a transmis că nu există bani pentru aceste beneficii.",
  "metadata": {
    "original_file": "jvj_0127.html"
  }
}