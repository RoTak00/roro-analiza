{
  "title": "Accident pe raza localității Ciopeia. Conducătorul unui autoturism a intrat într-un cap de pod pentru a evita un impact frontal",
  "content": "Astăzi, în jurul orei 10:30, un conducător auto în vârstă de 32 de ani, din municipiul Lupeni, care conducea un autoturism din direcția Hațeg-Petroșani, pe DN 66, pe raza localității Ciopeia, a virat dreapta, a ieșit în afara părții carosabile și a lovit un cap de pod.\n\nÎn urma impactului, a rezultat rănirea conducătorului auto și a unui pasager din autoturism, un bărbat în vârstă tot de 32 de ani, din Lupeni.\n\nDin primele cercetări, se pare că șoferul în vârstă de 32 de ani a virat dreapta pentru a evita impactul frontal cu un autoturism care circula din sens opus, fiind condus de un bărbat de 66 de ani, din Petroșani, care s-a angajat în depășirea unui alt vehicul (un buldoexcavator). În cauză, polițiștii au întocmit dosar de cercetare penală, ne informează Inspectoratul Județean de Poliție Hunedoara.",
  "metadata": {
    "original_file": "glasulhd_0082.html"
  }
}