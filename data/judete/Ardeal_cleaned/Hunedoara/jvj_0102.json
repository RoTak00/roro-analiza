{
  "title": "Succes al UPET la Salonul Internațional de Invenții și Inovații de la Timișoara",
  "content": "Șaptesprezece medalii de aur și un premiu de excelență sunt rezultatele obținute de profesorii și studenții, masteranzii și doctoranzii Universității din Petroșani la Salonul Internațional de Invenții și Inovații de la Timișoara ”Traian Vuia”.\n\nConform rectorului Universității din Petroșani, Sorin Radu, aceste rezultate extraordinare sunt dovada activității consistente de cercetare care se desfășoară în Dealul Institutului.\n\nAm participat la Salonul Internațional de Invenții și Inovații de la Timișoara <<Traian Vuia>>, organizat de Universitatea de Științe Agricole și Medicina Veterinara a Banatului <<Regele Mihai I al României>> din Timișoara și am câștigat șaptesprezece medalii de aur și un premiu de excelență. Aceste rezultate sunt dovada că, la Universitate, cadrele didactice, împreună cu studenții – în special masteranzi și doctoranzi, desfășoară o activitate de cercetare consistentă, continuă. Noi am mai participat și am luat medalii și la Salonul de Inventică de la Chișinău, de acum câteva luni, și continuăm să promovăm ideile originale peste tot unde avem ocazia. S-au bucurat de aprecieri, atât invenții din domeniul roboticii, automaticii, calculatoarelor, dar și cele de pe partea electrică și energetică sau din domeniul ingineriei mecanice sau chiar al ingineriei miniere. Iată că, în opinia noastră, eforturile depuse de cercetătorii noștri nu sunt zadarnice și îi încurajează să continue această activitate și în viitor”, a declarat rectorul Universității din Petroșani pentru JVJ.ro.",
  "metadata": {
    "original_file": "jvj_0102.html"
  }
}