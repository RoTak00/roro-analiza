{
  "title": "Agent de poliție de la Penitenciarul Bistrița, reținut de DGA! A luat bani ca să-și traficheze influența pentru o liberare condiționată",
  "content": "Un agent de poliție penitenciară în cadrul Penitenciarului Bistrița a fost reținut de polițiștii de la Direcția Generală Anticorupție Bistrița-Năsăud, pentru trafic de influență, și riscă să ajungă după gratii pentru următoarele 30 de zile.\n\nOfițerii de poliție judiciară din cadrul Direcției Generale Anticorupție – Serviciul Județean Anticorupție Bistrița – Năsăud, la delegarea și sub coordonarea unui procuror din cadrul Parchetului de pe lângă Tribunalul Bistrița Năsăud au realizat prinderea în flagrant a unei persoane cercetată pentru trafic de influență.\n\n„În fapt, un agent de poliție penitenciară în cadrul Penitenciarului Bistrița a fost prins în flagrant în timp ce primea suma de 1.500 de euro pentru a interveni pe lângă organele judiciare, în vederea eliberării condiționate a unei persoane deținută în penitenciarul menționat.\n\nFață de persoana în cauză s-a dispus măsura reținerii pentru 24 de ore sub aspectul săvârșirii infracțiunii de trafic de influență, urmând ca în cursul acestei zile să fie prezentată instanței cu propunere de arestare preventivă”, se arată într-un comunicat al DGA Bistrița-Năsăud.",
  "metadata": {
    "original_file": "gazetadebistrita_0.html"
  }
}