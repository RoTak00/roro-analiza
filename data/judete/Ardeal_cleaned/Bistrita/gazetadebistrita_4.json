{
  "title": "Gabariel Lazany vrea să implementeze măsuri mai drastice în privința urșilor care ajung în oraș",
  "content": "Prezența urșilor pe străzile din Bistrița începe să fie îngrijorătoare, de aceea primarul Gabriel Lazany vrea să adopte o serie de măsuri mai drastice, pentru că „inacțiunea poate costa vieți!”, așa cum a scris și pe pagina sa de Facebook.\n\nAstfeL, împreună cu comisia responsabilă pentru prevenirea și combaterea atacurilor de urs brun asupra persoanelor și bunurilor acestora de pe raza Municipiului Bistrița, primarul a ajuns la concluzia că trebuie găsite urgent soluții care să asigure siguranța și liniștea în oraș.\n\n„Am constatat că metodele de alungare nu sunt eficiente: la o singură acțiune de goană pe Dealul Cocoș, 28 de urși au fost alungați, dar revin constant. În județ avem un număr de 936 de urși, iar până acum, din cele 21 de autorizații de mediu emise de Agenția pentru Protecția Mediului Bistrița-Năsăud, au fost recoltate 16 exemplare. Numai în luna octombrie au fost înregistrate 14 rapoarte de evenimente, dintre care 10 din municipiu.\n\nPentru a preveni coborârea urșilor în oraș, pregătim măsuri clare: eliminăm sursele de hrană, desființăm platformele semi-îngropate de deșeuri, înlocuim mulțimea de corcoduși și duzi cu arbori ornamentali. De asemenea, analizăm posibilitatea montării de emițătoare de sunet în jurul municipiului, dar și a colarelor de monitorizare pentru a identifica și acționa asupra urșilor care revin frecvent în oraș.”, scrie Gabriel Lazany.",
  "metadata": {
    "original_file": "gazetadebistrita_4.html"
  }
}