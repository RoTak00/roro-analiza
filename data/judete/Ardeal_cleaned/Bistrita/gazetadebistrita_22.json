{
  "title": "Două depozite și transporturile de material lemnos, luate la puricat de polițiști! S-a lăsat cu amenzi și confiscări",
  "content": "Polițiștii Serviciului de Ordine Publică, în colaborare cu specialiști ai Gărzii Forestiere Cluj, silvicultori din cadrul ocoalelor silvice de regim și inspectori din cadrul A.D.I. Deşeuri Bistriţa-Năsăud au organizat și efectuat controale, în ultimele 48 de ore, pe Valea Someșului.\n\nPotrivit IPJ Bistrița-Năsăud, acțiunile au urmărit combaterea activităților ilicite în domeniile economice specifice exploatării, prelucrării și comercializării materialului lemnos, a braconajului piscicol, precum și prevenirea abandonului ilegal de deșeuri.\n\nAstfel, desfășurate au fost efectuate verificări la două depozite de material lemnos și 15 transporturi de material lemnos. Totodată, au fost legitimate 16 persoane și au fost oprite pentru verificări alte 12 autovehicule, se mai arată în comunicat.\n\nSancțiunile aplicate au fost în cuantum de 10.000 de lei. Totodată, pentru neregulile constatate la cele două depozite controlate, polițiștii au dispus confiscarea cantității de 171,26 metri cubi de material lemnos, în valoare de 44.735 de lei.",
  "metadata": {
    "original_file": "gazetadebistrita_22.html"
  }
}