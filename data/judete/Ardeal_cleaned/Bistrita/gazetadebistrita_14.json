{
  "title": "Membrii Wizz-Air Cluj-Napoca au inhalat vapori toxici din cabina avionului. Aceștia au avut nevoie de îngrijiri medicale",
  "content": "Două persoane din cadrul echipei Wizz-Air Cluj-Napoca au avut nevoie de asistență medicală în urma inhalării de vapori toxici, pe timpul unui zbor. Vaporii toxici au fost inhalați tocmai din cabina avionului, iar după aterizare, personalul afectat a primit îngrijiri medicale, nefiind capabili să opereze zborul de retur, potrivit informațiilor de BoradingPass.\n\n„Siguranța și sănătatea echipajelor noastre sunt prioritățile noastre principale. Urmând protocoalele standard de siguranță, membrii echipajului Wizz Air aflați la bord pot fi evaluați, la cerere, de serviciile medicale aeroportuare la sosire. În data de 6 noiembrie, doi dintre membrii echipajului nostru au fost verificați de personalul medical, atât la destinație, în Spania, cât și înapoi la baza lor de origine din\n\nCluj, fără a necesita spitalizare. Avem medic specializat în aviație care ne evaluează membrii echipajului după orice îngrijiri medicale primite în timpul serviciului”, transmite Wizz-Air.\n\nIncidentul ar fi avut loc pe data de 6 noiembrie, pe zborul Wizz Air Malta W43405 Cluj Napoca – Barcelona. Conform informațiilor transmise de BoardingPasss, pe timpul zborului respectiv a fost semnalat un miros pregnant la bord. Astfel, zborul de retur s-a realizat prin intermediul altui avion, după o întârziere de 7 ore.",
  "metadata": {
    "original_file": "gazetadebistrita_14.html"
  }
}