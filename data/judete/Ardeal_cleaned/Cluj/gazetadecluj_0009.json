{
  "title": "Comunitatea academică USAMV Cluj-Napoca deplânge pierderea Profesorului Dr. Alecsandru Ioan Baba",
  "content": "Universitatea de Științe Agricole și Medicină Veterinară Cluj-Napoca (USAMV) și comunitatea academică a Facultății de Medicină Veterinară sunt în doliu după trecerea în neființă a unei personalități marcante: Prof. Dr. Alecsandru Ioan Baba. Profesor dedicat, mentor al peste 40 de generații de studenți și membru al Academiei Oamenilor de Știință și al Academiei de Științe Agricole și Silvice, Prof. Baba a fost unul dintre fondatorii și pilonii dezvoltării acestei facultăți prestigioase.\n\nSlujba de înmormântare va avea loc miercuri, 6 noiembrie 2024, la ora 13:00, la Cimitirul Central. Cei care doresc să își ia rămas bun și să îi aducă un ultim omagiu o vor putea face în Aula Magna „Mihai Șerban” de la ora 10:30, unde corpul neînsuflețit al profesorului va fi depus.",
  "metadata": {
    "original_file": "gazetadecluj_0009.html"
  }
}