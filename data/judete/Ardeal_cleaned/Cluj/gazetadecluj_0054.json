{
  "title": "Ciolacu garantează, Boc promite, Sărmaș critică: 300 de milioane pentru metroul din Cluj evaporate, Guvernul e chemat să sape după soluții",
  "content": "Premierul Marcel Ciolacu a declarat că de la bun început s-a știut că proiectul metroului din Cluj va primi doar 300 de milioane de euro din PNRR, iar restul finanțării a rămas neclară. Potrivit lui Ciolacu, proiectul inițiat de Emil Boc a fost o „forțare” a statului, care a fost nevoit să aloce bani suplimentari, însă acum este nevoie de soluții pentru a rezolva situația.\n\nÎntr-un interviu acordat lui Sabin Sărmaș, Ciolacu a declarat că metroul nu era prioritar pentru Cluj, subliniind că mai întâi ar fi trebuit realizate proiectele precum trenul metropolitan și centura ocolitoare, iar abia după finalizarea acestora să se evalueze modul în care traficul evoluează. Ciolacu a criticat ordinea de prioritizare a investițiilor, sugerând că un plan mai strategic ar fi putut evita presiunile financiare actuale asupra bugetului de stat.\n\nSabin Sărmaș îl critică dur pe Emil Boc pentru modul în care Primăria Cluj-Napoca a gestionat proiectul metroului, acuzându-l că a greșit procedura și a pierdut astfel finanțarea europeană de 300 de milioane de euro. Potrivit lui Sărmaș, lipsa acestor fonduri a forțat Clujul să depindă de sprijinul guvernului, rămânând „cu mâna întinsă la București” pentru soluții. Acesta îl acuză pe Boc că a mințit clujenii, ascunzându-se în spatele documentației și prezentând o realitate distorsionată. Sărmaș subliniază că, deși susține proiectele Clujului, este împotriva modului vechi de a face politică și a direcției în care se îndreaptă orașul sub actuala administrație.",
  "metadata": {
    "original_file": "gazetadecluj_0054.html"
  }
}