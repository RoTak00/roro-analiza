{
  "title": "Un motociclist a fost omorât într-un accident auto, acroșat de prietena sa cu mașina",
  "content": "Un motociclist de 30 de ani a decedat într-un accident rutier în urma unei coliziuni cu un autoturism. Conducătorul autoturismului ar fi fost o femeie cu care victima ar fi petrecut timpul înainte de accident.\n\nSursele din anchetă arată că la volanul mașinii era chiar iubita tânărului motociclist. Întrucât bărbatul decedat avea statut de militar, cazul a fost preluat de către Parchetul Militar Iași.\n\nÎn după-amiaza zilei de duminică, 27 octombrie 2024, în jurul orei 17:50, autoritățile au fost alertate cu privire la un grav accident rutier petrecut pe bulevardul George Coșbuc din Galați. Polițiștii din cadrul Biroului Rutier Galați s-au deplasat de urgență la fața locului pentru a investiga incidentul.\n\nÎntr-un comunicat de presă, IPJ Galați a declarat: „Din verificările efectuate, aceștia au stabilit că un autoturism, condus de o femeie, în vârstă de 34 de ani, din Galați, care se deplasa pe banda a doua de circulație, din direcția străzii Henri Coandă, către strada Nae Leonard, în momentul în care ar fi schimbat direcția de deplasare, din banda a doua, în prima bandă de circulație, ar fi acroșat o motocicletă condusă de un bărbat de 30 de ani, din Galați, care se deplasa pe banda întâi, în același sens”.\n\nÎn urma coliziunii violente, motocicleta a fost aruncată într-un stâlp, iar motociclistul a decedat la scurt timp. În urma testării cu aparatul etilotest, s-a stabilit că șoferița nu avea o concentrație de alcool în sânge.\n\nCu toate acestea, pentru a exclude orice posibilitate de consum de substanțe psihoactive, i-au fost recoltate probe biologice de sânge și urină.",
  "metadata": {
    "original_file": "bzc_0077.html"
  }
}