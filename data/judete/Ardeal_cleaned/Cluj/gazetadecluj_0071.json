{
  "title": "Locuitorii din Colonia Sopor, disperați din cauza prafului și noroiului provocat de șantiere",
  "content": "Locuitorii din zona Colonia Sopor sunt nemulțumiți de disconfortul creat de lucrările la „Centrul de natație” și „Hubul educațional”, acuzând distrugerea drumului și condiții de trafic impracticabile din cauza autocamioanelor care circulă cu viteză excesivă.\n\nO plângere recentă depusă pe platforma My Cluj scoate la iveală situația critică cu care se confruntă locuitorii străzii Colonia Sopor. Aceștia reclamă faptul că, încă de la începerea lucrărilor pe șantierele din zonă, autocamioanele ridică praf și distrug segmentul de drum de aproximativ 600 de metri, nereparat de Primărie din 2018. În plus, în sezonul ploios, utilajele lasă noroi pe drum, care se depune pe autoturismele locuitorilor.\n\nDeși au contactat de mai multe ori Poliția Locală și Primăria pentru a reclama situația, locuitorii afirmă că nu s-a găsit încă o soluție viabilă pentru a diminua disconfortul și degradarea infrastructurii.",
  "metadata": {
    "original_file": "gazetadecluj_0071.html"
  }
}