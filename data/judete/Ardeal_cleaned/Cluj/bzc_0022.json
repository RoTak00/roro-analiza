{
  "title": "Cât costau blănurile purtate de Nicolae și Elena Ceaușescu în ultima lor zi de viață",
  "content": "Designerul Daniel Mărgărit, expert acreditat de Federația Internațională a Blănurilor (IFF), a dezvăluit, exclusiv pentru Click!, că garderoba de lux a Elenei Ceaușescu valora peste sute de mii de lei (la acea vreme) și a evaluat paltoanele purtate de soții Ceaușescu în ultima lor zi de viață.\n\nElena Ceaușescu adora blănurile și deținea o adevărată colecție, multe dintre ele fiind aduse din Occident.\n\n„Când am vizitat palatul lor, am văzut și o serie de blănuri, unele erau cumpărate, cred că din Germania, după cum erau sortate și prinse în niște pachete speciale, care nu se găseau în România. Cred că erau în valoare totală de vreo 300.000 de lei”, a dezvăluit Daniel Mărgărit exclusiv pentru Click!\n\nPotrivit acestuia paltoanele purtate de Elena și Nicolae Ceaușescu pe 25 decembrie 1989, ziua în care au fost judecați și executați într-o unitate militară din Târgoviște, valorau cât un apartament.\n\n„Elena Ceaușescu era îmbrăcată cu un palton din blană, cred că era din castor tuns, altfel, dacă era din altceva, devenea prea greu. Haina aceea costa în jur de 50.000 de lei. Iar Nicolae Ceaușescu purta un palton îmblănit cu astrahan, al lui costa în jur de 30.000 de lei, dacă era din calitate foarte bună. Nu știu însă dacă erau cumpărate din Occident. Ambele valorau 80.000 de lei, cât un apartament”, a detaliat designerul Daniel Mărgărit, pentru Click!.\n\nElena Ceaușescu avea însă și haine lucrate la Gospodăria de Partid, cu sediul pe strada Popa Nan.",
  "metadata": {
    "original_file": "bzc_0022.html"
  }
}