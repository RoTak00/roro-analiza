{
  "title": "Programul Târgurilor de Crăciun din marile orașe ale României. Sibiu și Craiova aprind primele LUMINI de sărbătoare. Când se deschide la Cluj",
  "content": "Mai sunt mai puțin de două săptămâni până la deschiderea primelor Târguri de Crăciun din țară. Sibiu și Craiova dau startul, pe 15 noiembrie, iar până la sfârșitul lunii se vor lumina și celelalte orașe mari.\n\nLocuri de cazare sunt deja greu de găsit. Turiștii au rezervat din timp, deși prețurile au crescut mult față de perioada sărbătorilor de anul trecut, informează TVR.\n\nÎn Sibiu se montează deja bradul, iar organizatorii anunță cea mai spectaculoasă ediție a Târgului de Crăciun de până acum. Va fi mai bogat ornamentat, dar și mai mare, pentru că se va extinde și în alte piețe din centrul orașului.\n\nȘi nu sunt singurele surprize pentru sibieli și turiști. Anul acesta, Târgul de Crăciun din Sibiu va suferi modificări. De exemplu, în mijlocul târgului se va afla un patinoar, iar fântâna din Piața Mare va fi integrată în mijlocul acestuia.\n\nÎn Craiova, la Târgul de Crăciun se va folosi în premieră inteligența artificială pentru a proiecta personaje care vor anima centrul orașului. Tema principală va fi inspirată din povestea „Frumoasa și Bestia”.\n\nPe 15 noiembrie se deschid cele două târguri și vor fi primele din țară. Mulți turiști și-au făcut deja rezervări la hoteluri și pensiuni. Se caută apartamente în special, dar sunt oferte mai puține. În Craiova, spre exemplu, prețurile au crescut față de perioada sărbătorilor de anul trecut.\n\nTuriștii aleg să vină în weekend, de vineri până duminică, dar sunt și persoane care doresc să stea mai mult, iar prețurile pentru cazare pleacă, în general de la 400 lei pentru cameră.\n\nTârgul de la Cluj-Napoca se va deschide pe 22 noiembrie, iar la sfârșitul lunii se vor aprinde luminile și în târgurile din București, Iași, Timișoara, Oradea și Brașov.",
  "metadata": {
    "original_file": "bzc_0042.html"
  }
}