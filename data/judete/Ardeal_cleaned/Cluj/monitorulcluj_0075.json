{
  "title": "Tânără din Bistrița-Năsăud, reținută pentru mai multe furturi! După partidele de sex le fura banii clienților.",
  "content": "Tânără din Bistrița-Năsăud, reținută pentru mai multe furturi! După partidele de sex le fura banii clienților.\n\nO tânără din Bistrița-Năsăud a fost reținută după ce a comis nu mai puțin de 6 furturi. Victimele sunt chiar bărbații cu care a întreținut relații intime.\n\nO femeie de 28 de ani din judeţul Bistriţa-Năsăud a fost reţinută de poliţişti pentru 24 de ore sub acuzaţia că, în ultimul an şi jumătate, a furat de la mai mulţi bărbaţi cu care a întreţinut relaţii sexuale peste 20.000 de lei şi un telefon.\n\nPotrivit buletinului de presă remis joi de Inspectoratul de Poliţie Judeţean Bistriţa-Năsăud, femeia, domiciliată în comuna Petru Rareş, este cercetată pentru comiterea a şase furturi, în perioada februarie 2023 - august 2024.\n\nPrejudiciul în urma săvârşirii infracţiunilor a fost estimat la 15.700 de lei şi 1.000 de euro, la care se adaugă un telefon mobil sustras.\n\nFemeia a fost reţinută la data de 11 septembrie, urmând să fie prezentată Parchetului de pe lângă Judecătoria Bistriţa, în vederea dispunerii unei noi măsuri preventive. Persoana respectivă a fost trimisă în judecată anul trecut pentru fapte similare.\n\nBărbat din Huedin, tâlhărit în propria casă. Tânăr de 20 de ani, reținut pentru furt.\n\nClujean reținut pentru furt prin metoda „șmen”, în cartierul Mărăști. Cum a acționat escrocul?",
  "metadata": {
    "original_file": "monitorulcluj_0075.html"
  }
}