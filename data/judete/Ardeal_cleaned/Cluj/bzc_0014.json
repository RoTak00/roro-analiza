{
  "title": "Echipament medical de înaltă tehnologie, noua dotare a Spitalului Clinic de Boli Infecțioase",
  "content": "Un nou echipament medical de înaltă tehnologie, pentru Spitalul Clinic de Boli Infecțioase\n\nAchiziționat de Consiliul Județean din fonduri europene, acest robot este destinat reducerii riscului de infecții nosocomiale\n\nConsiliul Județean Cluj a achiziționat un nou echipament medical de ultimă generație destinat reducerii riscului de infecții nosocomiale în Spitalul Clinic de Boli Infecțioase din Cluj-Napoca.\n\nEste vorba despre un robot pentru citirea antibiogramelor cu soft de interpretare și prelucrare a datelor, în valoare de 587.500 lei, la care se adaugă TVA.\n\nAlin Tișe, președintele Consiliului Județean Cluj: „Continuăm să dotăm și să modernizăm Spitalul nostru de Boli Infecțioase, conștienți fiind de importanța tehnologiei și a aparaturilor moderne în asigurarea unui act medical de cea mai bună calitate. Avem încredere că beneficiile utilizării echipamentului medical vor fi resimțite atât de echipa de specialiști ai unității sanitare, cât și de pacienți.”\n\nRobotul pentru citirea antibiogramelor cu soft de interpretare și prelucrare a datelor va intra în dotarea Laboratorului de analize medicale al instituției spitalicești aflate în subordinea Consiliului Județean Cluj. Acesta a fost achiziționat în cadrul unui proiect cu finanțare europeană, prin Planul Național de Redresare și Reziliență, câștigat și implementat de forul administrativ județean.",
  "metadata": {
    "original_file": "bzc_0014.html"
  }
}