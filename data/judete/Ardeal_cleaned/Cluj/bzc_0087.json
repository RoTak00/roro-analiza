{
  "title": "Naționala lui Mircea Lucescu a ajuns pe locul 43 în lume!",
  "content": "România a ajuns până pe locul 43, în clasamentul mondial al Federaţiei Internaţionale de Fotbal (FIFA) publicat joi, după victoriile din octombrie cu Cipru şi Lituania în Liga Naţiunilor.\n\nTricolorii, sub bagheta lui Mircea Lucescu, au învins în deplasare Cipru cu 3-0 şi Lituania cu 2-1.\n\nRomânia este pe locul întâi în grupă, cu 12 puncte din patru meciuri. Pe locul secund se află Kosovo, cu 9 puncte, urmată de Cipru, cu 3 puncte şi Lituania, fără punct.\n\n„Urmează celelalte două jocuri în care vrem să jucăm la acelaşi nivel şi să obţinem victorii. Sper ca în continuare să fim la fel. M-am temut de acest meci. Sunt foarte mulţmit şi sunt convins că băieţii vor continua pe aceeaşi linie”, a declarat Mircea Lucescu.\n\nRomânia – Kosovo (15 noiembrie) şi România – Cipru (18 noiembrie) sunt următoarele meciuri ale naționalei.\n\nÎn Top 10, Argentina, campioana mondială, Franţa, vicecampioana mondială şi Spania, campioana europeană, se menţin în frunte. Portugalia a urcat un loc (7), Olanda a căzut o poziţie pe 8, iar Italia a avansat o treaptă pe 9.\n\nLiga Naţiunilor 2024/25 va avea efect direct şi asupra preliminariilor europene pentru Cupa Mondială din 2026. Cele mai bune patru câştigătoare de grupe din Liga Naţiunilor, exceptând echipele care au încheiat pe primele două locuri în grupele din preliminarii, vor participa la meciurile de baraj pentru CM 2026, alături de toate cele 12 echipe de pe locul secund din preliminariile clasice. Astfel, vor rezulta patru play-off-uri, fiecare cu câte patru echipe, ce se vor disputa în sistem semifinale-finală, urmând a se stabili ultimele patru naţionale europene participante la Cupa Mondială din Statele Unite ale Americii, Mexic şi Canada.",
  "metadata": {
    "original_file": "bzc_0087.html"
  }
}