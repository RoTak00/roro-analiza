{
  "title": "Întreaga comună Aghireșu este racordată acum la rețeaua de alimentare cu apă potabilă",
  "content": "Compania de Apă „Someș”, operator regional de apă aflat sub autoritatea Consiliului Județean Cluj, a finalizat procedura de recepție a lucrărilor de alimentare cu apă potabilă a satelor Ticu Sat, Ticu Colonie, Dâncu și Arghișu din comuna Aghireșu.\n\nAlin Tișe, președintele Consiliului Județean: „Este important ca cetățenii din cele patru localități să știe că pot solicita Companiei de Apă aprobarea înființării serviciului de alimentare cu apă, în baza întocmirii unei documentații tehnice de specialitate. Odată cu finalizarea acestei investiții întreaga comună beneficiază de acest serviciu edilitar, absolut indispensabil cerințelor actuale de igienă și calitate a vieții”.\n\nInvestiția a vizat construirea a 14,3 km de conducte de apă, cu 429 de branșamente la imobile, până la limita de proprietate. De asemenea, pentru ca întreaga rețea să funcționeze în parametri optimi, au mai fost edificate o stație de pompare și un rezervor de înmagazinare a apei.\n\nLucrările, în valoare de 4,4 milioane de lei, au fost finanțate de Consiliul Județean Cluj din fondul „Întreținere, Înlocuire, Dezvoltare-I.I.D.” al Companiei de Apă Someș, constituit din redevența și impozitul pe profit virate forului administrativ județean și returnate de acesta Companiei pentru investiții.\n\nMenționăm în acest context faptul că, după instalarea căminului de apometru și cuplarea la instalația interioară, serviciul de alimentare cu apă va putea fi prestat doar în baza unui contract de furnizare.",
  "metadata": {
    "original_file": "bzc_0048.html"
  }
}