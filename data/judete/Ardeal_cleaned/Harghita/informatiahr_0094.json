{
  "title": "Restanţe la plata concediilor medicale în valoare de 48 de milioane de lei, în judeţul Harghita",
  "content": "La sfârşitul anului trecut, CAS Harghita avea un sold al datoriilor către persoanele juridice, în ceea ce priveşte plata concediilor medicale, de aproape 53 de milioane de lei. „La momentul actual, mai avem datorii în valoare de 48 de milioane de lei şi suntem cu plăţile aferente cererilor depuse în anul 2023, luna mai”, preciza pentru publicaţia noastră directorul general al CAS Harghita, ec. Duda Tihamer Attila.\n\n„Anul acesta, creditele bugetare pe care le-am primit au fost în valori mai mari şi datorită acestor alocări mai mari şi a plăţilor pe care le-am efectuat, soldul a scăzut, dar este şi aşa foarte consistent”, mai spune acesta.\n\nAşadar, se poate zice că există o întârziere de aproape un an la plata concediilor medicale către firme, pentru că – arăta Duda Tihamér – „noi avem obligaţia de a onora aceste solicitări într-un termen de 60 de zile. Dacă o firmă a depus o solicitare în luna aprilie, anul trecut, de exemplu, trebuia să plătim până la sfârşitul lunii iunie. Noi fiind acum cu plăţile la luna mai, putem spune că suntem la 9 luni cu întârzierile”.\n\nL-am întrebat dacă motivul acestei lungi întârzieri se datorează exclusiv fondurilor primite de la Bucureşti. „Se datorează doar creditelor bugetare care nu sunt alocate la nivelul necesar – explica directorul CAS Harghita. Noi avem nevoie de circa 5 milioane de lei/lună, în medie. Şi au fost perioade destul de lungi când nu au fost alocate deloc.\n\nAnul acesta au fost alocate sume mai mari, au scăzut (datoriile – n.a.) cu 4 milioane, dar este tot consistentă datoria pe care o avem faţă de aceste persoane juridice”.",
  "metadata": {
    "original_file": "informatiahr_0094.html"
  }
}