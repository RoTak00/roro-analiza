{
  "title": "Note de medicină populară din judeţul Harghita (III)",
  "content": "Mulţi dintre oamenii trecutului aveau o dantură puternică şi sănătoasă pe tot parcursul vieţii, fără a apela, cum fac oamenii zilelor noastre, la servicii de specialitate şi tratamente scumpe. Oare cum reuşeau? Un factor important îl reprezenta, pe lângă factorul genetic, hrana naturală, fără compuşi chimici. Iar pentru curăţarea danturii apelau la ce se găsea prin gospodărie şi pe câmp, în special la câteva plante, la sare şi cărbune.\n\nLegat de igiena dentară şi de leacuri pentru dureri dentare, am aflat din câteva surse că se mesteca ceară de albine pentru curăţarea dinţilor şi se ţinea cuişor la măseaua sau dintele inflamat. Ceaiul de Coada Şoricelului era bun de ţinut pe gingia inflamată, planta fiind cunoscută pentru efectele antiinflamatorii şi antiseptice, printre altele. Se mai folosea ceai de muşeţel, de mentă, sunătoare sau cimbru pentru aceeaşi problemă. Câţiva informatori mi-au mai dezvăluit şi alte metode de curăţare şi întreţinere a danturii în lumea satului tradiţional.\n\nDoina Dobreanu (publicist, etnograf) – „Tot ceea ce exista în bucătăria ţărănească avea şi utilitate terapeutică! Tata îşi curăţa dinţii cu aţă pentru maşina de cusut, îşi spăla dinţii cu sare pusă pe degetul arătător umed sau cu bicarbonat de sodiu alimentar, şi-i albea cu praf de cărbune pisat, din jar stins. Am încercat şi eu. El era împotriva pastei de dinţi chimicale. A avut toată viaţa dantura completă şi nu a fost la dentist niciodată”.\n\nRaluca Olaru (fitoterapeut, herbalist) – „Pentru curăţarea dinţilor mulţi mestecau mentă, cimbrişor sau muguri de brad. Unii se mai spălau şi cu perie”.\n\nLivia Harpa (solist, etnograf) – „Am auzit că se folosea Măselariţa, buruiană cu care bătrânii se tratau la măsele, de aici cred că provine şi denumirea ei. Planta este toxică şi se folosea ceai doar pentru a clăti gura, fără a înghiţi”.\n\nMedicina dentară actuală foloseşte în continuare proceduri care includ sarea şi bicarbonatul de sodiu în igienizarea dentară. De asemenea, multe produse destinate îngrijirii cavităţii bucale includ sarea, bicarbonatul şi extracte din diferite plante, precum cele deja menţionate. Cu alte cuvinte, baza pusă de medicina tradiţională în acest domeniu se menţine.",
  "metadata": {
    "original_file": "informatiahr_0075.html"
  }
}