{
  "title": "În noaptea de sâmbătă spre duminică: România revine la „Timpul Legal Român”",
  "content": "În acest sfârşit de săptămână vom da ceasurile înapoi cu o oră, România revenind, astfel, la „Timpul Legal Român”.\n\nÎn vorbirea curentă se spune că, în ultima duminică a lunii octombrie, România trece la ora de iarnă, dar specialiştii în astronomie spun că este o afirmaţie falsă. Observatorul Astronomic „Amiral Vasile Urseanu” precizează că este incorectă sintagma ora de iarnă: „Ora de iarnă nu există. Vara avem ora de vară, iar în restul anului avem Timp Legal Român”.\n\nAşadar, în noaptea de sâmbătă spre duminică, ceasurile se vor da cu o oră înapoi, ora 04:00 devenind ora 03:00.\n\nÎn ultima duminică a lunii martie se va reveni la ora de vară, urmând ca pe 30 martie 2025 să dăm ceasurile înainte cu o oră.\n\nCFR Călători precizează, într-un comunicat de presă, că trecerea la această oră nu va modifica mersul trenurilor în vigoare. „Trenurile de călători aflate în circulaţie după ora 4 AM, ora oficială de vară, vor opri în staţiile din parcurs stabilite, unde vor staţiona până la ora de plecare din orarul în vigoare după noua oră a Europei Orientale, iar trenurile care mai au de parcurs o distanţă scurtă până la staţia finală îşi vor continua mersul până la destinaţie.\n\nAvând în vedere că şi în ţările vecine trecerea de la ora de vară la ora Europei de Est oficială se face în aceeaşi zi de 27 octombrie 2024, între staţiile de frontieră trenurile vor circula după orele din Mersul de tren în vigoare”, precizează operatorul feroviar. (L.C.)",
  "metadata": {
    "original_file": "informatiahr_0033.html"
  }
}