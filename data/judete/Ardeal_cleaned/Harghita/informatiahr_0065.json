{
  "title": "Accesul în Spitalul Judeţean de Urgenţă Miercurea-Ciuc, modificat din cauza lucrărilor",
  "content": "Începând de luni, 16 septembrie, accesul către Spitalul Judeţean de Urgenţă Miercurea-Ciuc a fost parţial restricţionat din cauza lucrărilor de extindere a unităţii medicale.\n\nPotrivit unui comunicat emis de Spitalul Judeţean de Urgenţă Miercurea-Ciuc, pentru a asigura buna desfăşurare a lucrărilor şi a minimiza disconfortul cauzat, circulaţia auto a fost restricţionată pe strada Dr. Dénes László, începând cu sensul giratoriu, fiind amplasată o barieră la capătul străzii, unde se află şi serviciul de pază. În continuare vor avea acces: ambulanţe, pacienţi care se prezintă la UPU (Unitate de Primiri Urgenţe), aparţinători care transportă pacienţi (cu oprire temporară în faţa spitalului), transportul persoanelor cu dizabilităţi, autobuze (transport public şi curse pentru angajaţi), furnizori, locuitorii străzii şi oaspeţii acestora, medicii de gardă solicitaţi de acasă.\n\nPacienţii şi cei care îi însoţesc au posibilitatea de a staţiona temporar în faţa spitalului. În plus faţă de parcările publice din zonă, există şi opţiuni de parcare contra cost lângă blocurile Fortuna.\n\nPentru accesul la Unitatea de Primiri Urgenţe, atât pentru adulţi, cât şi pentru copii, pacienţii trebuie să utilizeze o nouă intrare, situată lângă intrarea principală şi containere. Deşi se desfăşoară lucrări de construcţie, secţia UPU îşi continuă activitatea medicală fără restricţii, personalul fiind pregătit să ofere asistenţă completă.\n\nÎn contextul acestor lucrări, pacienţii şi vizitatorii sunt rugaţi să fie atenţi în curtea spitalului, să folosească traseele pietonale marcate şi să respecte măsurile de siguranţă din zona de construcţie. Spitalul mulţumeşte tuturor pentru înţelegere şi colaborare. (E.Ş.)",
  "metadata": {
    "original_file": "informatiahr_0065.html"
  }
}