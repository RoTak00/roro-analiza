{
  "title": "Vizitele rămân suspendate",
  "content": "\n• Au fost ridicate aproape toate restricţiile care fuseseră introduse la secţia de Cardiologie a Spitalului Judeţean de Urgenţă din Miercurea-Ciuc din cauza unui focar de Covid-19\n\nSpitalul Judeţean de Urgenţă din Miercurea-Ciuc a anunţat, luni, că nu mai sunt pacienţi cu Covid-19 în secţia de Cardiologie a unităţii medicale şi astfel restricţiile introduse la începutul acestei luni au fost ridicate, cu excepţia celor privind vizitarea persoanelor internate acolo. Potrivit unui comunicat postat pe pagina oficială de Facebook a Spitalului Judeţean de Urgenţă din Miercurea-Ciuc, activitatea secţiei de Cardiologie este începând din data de 7 octombrie una completă, se efectuează spitalizări de zi, sunt internaţi pacienţii cronici şi sunt preluate cazurile acute şi urgenţele.\n\n„Pentru prevenirea infecţiei cu Covid-19 rămâne suspendată vizitarea pacienţilor pe această secţie. Rugăm totodată aparţinătorii să nu acompanieze pacienţii la internare, colegii noştri escortează pacienţii în saloane. Dacă doriţi să trimiteţi pachete pentru pacienţi, le puteţi lăsa la serviciul de poartă”, au precizat reprezentanţii Spitalului Judeţean de Urgenţă din Miercurea-Ciuc.\n\nAceştia anunţaseră iniţial în data de 1 octombrie luarea mai multor măsuri de prevenţie după ce la secţia de Cardiologie a unităţii medicale a fost depistat un focar de Covid-19. Astfel, la nivelul secţiei respective s-au suspendat pentru o săptămână vizitele şi spitalizările de zi şi s-au amânat tot pentru o săptămână internările pacienţilor cronici, cazurile acute şi urgenţele fiind însă preluate. Totodată, s-a decis atunci examinarea prin test rapid pentru depistarea Covid-19 a tuturor pacienţilor internaţi în secţie şi efectuarea unui triaj epidemiologic în rândul personalului medical la intrarea în tură. (E.G.)",
  "metadata": {
    "original_file": "informatiahr_0059.html"
  }
}