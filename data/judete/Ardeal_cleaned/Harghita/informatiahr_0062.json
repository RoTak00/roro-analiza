{
  "title": "Măsuri de prevenţie după depistarea unui focar de Covid-19 într-o secţie a Spitalului Judeţean de Urgenţă din Miercurea-Ciuc",
  "content": "Reprezentanţii Spitalului Judeţean de Urgenţă din Miercurea-Ciuc au anunţat, marţi, luarea mai multor măsuri de prevenţie după ce la secţia de Cardiologie a unităţii medicale a fost depistat un focar de Covid-19. Potrivit unui comunicat postat pe pagina oficială de Facebook a Spitalului Judeţean de Urgenţă din Miercurea-Ciuc, din data de 1 octombrie, la nivelul secţiei respective se suspendă pentru o săptămână vizitele şi spitalizările de zi şi se amână tot pentru o săptămână internările pacienţilor cronici, dar cazurile acute şi urgenţele vor fi preluate în continuare. Totodată, toţi pacienţii care se internează pe secţie vor fi examinaţi prin test rapid pentru depistarea Covid-19, iar în rândul personalului medical se face triaj epidemiologic la intrarea în tură.\n\n„Situaţia epidemiologică se va reevalua după o săptămână. Pacienţii programaţi pentru internare au fost înştiinţaţi şi vom înştiinţa opinia publică în continuare de măsurile luate. Apelăm la înţelegerea pacienţilor”, au mai precizat reprezentanţii Spitalului Judeţean de Urgenţă din Miercurea-Ciuc.",
  "metadata": {
    "original_file": "informatiahr_0062.html"
  }
}