{
  "title": "Bugetul Fondului național unic al asigurărilor de sănătate, suplimentat cu 3 miliarde de lei",
  "content": "În cadrul ședinței de joi, Guvernul României a adoptat o hotărâre prin care se alocă 3 miliarde de lei din Fondul de rezervă bugetară pentru suplimentarea transferurilor din bugetul de stat către bugetul Fondul național unic al asigurărilor sociale de sănătate.\n\nProiectul a fost inițiat de Casa Națională de Asigurări de Sănătate și vizează măsurile necesare asigurării accesului continuu al pacienților la serviciile medicale până la finele acestui an.\n\nCasa de Asigurări de Sănătate (CAS) Harghita reamintește, în cadrul unui comunicat de presă, că prin HG nr. 687/2024, dispozițiile Contractului-cadru care reglementează condițiile acordării asistenței medicale, a medicamentelor și a dispozitivelor medicale în sistemul de asigurări sociale de sănătate au fost completate cu prevederi care mențin în trimestrul III valorile garantate ale punctelor pentru asistența primară și cea pentru specialitățile clinice în ambulatoriu la același nivel ca în primul semestru.\n\nCAS Harghita mai precizează că suma alocată va permite în ultimul trimestru din acest an să se majoreze valoarea punctului pe serviciu medical în asistența ambulatorie de specialitate pentru specialități clinice de la 4,5 la 5 lei, menținerea valorilor punctelor „per capita” și pe serviciu în asistența medicală primară, precum și a valorii lunare pentru asistența medicală dentară. „Astfel, se asigură accesul neîntrerupt al pacienților la servicii medicale, dar și predictibilitatea financiară a activității furnizorilor de servicii medicale”, se arată în comunicat.",
  "metadata": {
    "original_file": "informatiahr_0082.html"
  }
}