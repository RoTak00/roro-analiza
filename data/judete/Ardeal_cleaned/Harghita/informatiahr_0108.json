{
  "title": "Caragiale „a fost” la Subcetate!?",
  "content": "Fundaţia culturală ,,Miron Cristea” din Topliţa, în parteneriat cu Inspectoratul Şcolar Judeţean Harghita a continuat implementarea Proiectului ,,Teatrul la Sat”, finanţat cu sprijinul Secretariatului General al Guvernului României prin Serviciul Dezvoltare Comunitară.\n\nVineri, 11 octombrie 2024, cea de-a 8-a localitate rurală din cele 10 din Proiect a fost Subcetate, unde o trupă de tineri actori din Bucureşti, în faţa a circa 300 de preşcolari, elevi şi cadre didactice, a prezentat un colaj din operele lui Ion Luca Caragiale, sugestiv intitulat „Mofturi”. Actorii au adus pe scenă cele mai semnificative secvenţe din schiţele cunoscutului dramaturg şi scriitor „Moftangii” „Five o’clock” şi „Articolul 214”, precum şi scena Nae – Miţa din piesa de teatru „D-ale carnavalului”.\n\nAu fost aplaudate la scenă deschisă personajele cu nume comice; Madam Piscopescu, avocatul începător, Tarşiţa Popescu cu fiul ei, Lae, Acriviţa, fata preotului Tatu şi celelalte personaje care au scos în evidenţă bârfa care în epocă a fost la loc de cinste, fiind ironizate formalismul excesiv din sistemul juridic, birocraţia, ipocrizia şi superficialitatea. Hohote de râs a atras moftangiul prin preocupările lui neimportante, dornic de a părea important, deşi nu face parte din aristocraţia intelectuală.\n\nDupă reprezentaţia propriu-zisă, un lector vocaţional a purtat un dialog cu spectatorii, în general despre opera lui Caragiale şi în special despre dramaturgie, comedii şi dramă.\n\nLa această manifestare au fost prezenţi domnul Constantin Cernega, şeful Serviciului Dezvoltare Comunitară din cadrul Secretariatului General al Guvernului, şi doamna Larisa Axenia, responsabil de Proiect, din partea SGG, care au vorbit despre preocupările Guvernului României de a finanţa cât mai multe proiecte culturale folositoare pentru colectivităţile cărora le sunt adresate.\n\nUltimele două din cele 10 localităţi rurale, beneficiare ale Proiectului „Teatru la Sat” sunt Gălăuţaş şi Tulgheş, unde actorii bucureşteni vor fi prezenţi în această săptămână.",
  "metadata": {
    "original_file": "informatiahr_0108.html"
  }
}