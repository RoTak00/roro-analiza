{
  "title": "Miercurea-Ciuc: O femeie a fost găsită spânzurată în zona Șuta",
  "content": "În cursul zilei de duminică, în zona releului de transmisiuni de la Șuta a fost găsită spânzurată o femeie care fusese dată dispărută încă de vineri.\n\nPotrivit IPJ Harghita, pe data de 7 noiembrie (joi), în jurul orei 21:00, polițiștii au fost sesizați de către un bărbat cu privire la faptul că nu mai poate lua legătura cu fosta sa soție. Din primele cercetări efectuate de către echipa deplasată la fața locului a rezultat faptul că femeia a putut fi apelată de fiica acesteia în dimineața aceleiași zile, dar ulterior nu a mai răspuns la telefon.\n\nPolițiștii, împreună cu fostul soț al femeii în cauză au căutat-o la domiciliu, precum și în alte locuri pe care aceasta obișnuia să le frecventeze, însă nu au găsit-o.\n\nDin nefericire, după două zile de căutări, femeia a fost găsită, duminică, spânzurată în zona releului de transmisiuni din zona Șuta.",
  "metadata": {
    "original_file": "informatiahr_0009.html"
  }
}