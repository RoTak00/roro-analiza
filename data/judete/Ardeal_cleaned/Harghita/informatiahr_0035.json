{
  "title": "Deşeuri periculoase şi armament, descoperite la mai multe persoane din Topliţa",
  "content": "Peste cinci tone de deşeuri provenite de la vehicule scoase din uz, precum şi două arbalete şi un pistol au fost descoperite, miercuri, în municipiul Topliţa, în urma unei acţiuni efectuate de poliţiştii din cadrul Serviciilor Arme, Explozibili, Substanţe Periculoase, Investigaţii Criminale, Investigarea Criminalităţii Economice şi Ordine Publică.\n\nBiroul de presă din cadrul IPJ Harghita a informat, joi, printr-un comunicat de presă, că două percheziţii domiciliare au fost efectuate la un bărbat de 31 de ani, bănuit de depozitarea deşeurilor periculoase. „În urma acţiunii, poliţiştii au identificat şi indisponibilizat 21.000 kg de părţi de vehicule scoase din uz, care ar fi fost achiziţionate cu intenţia de a fi dezmembrate şi reutilizate. De asemenea, de la acelaşi bărbat au fost ridicate două arbalete cu 12 săgeţi şi un pistol, toate deţinute ilegal. Pe lângă acestea, poliţiştii au găsit şi sume de bani, respectiv peste 7.300 euro, peste 200 lire sterline şi aproape 9.000 lei, existând suspiciuni că acestea ar proveni din activităţi ilicite”, se precizează în comunicat.\n\nConform sursei citate, în aceeaşi zi, pe un amplasament deţinut de doi bărbaţi, de 56 şi 62 de ani, din Topliţa, poliţiştii au descoperit şi indisponibilizat peste 16.500 kg de părţi de vehicule scoase din uz.\n\nDe asemenea, continuând investigaţiile, au fost identificate alte 13.800 kg de deşeuri de vehicule scoase din uz, depozitate ilegal, aparţinând altor persoane din zonă, iar poliţiştii urmează să stabilească responsabilitatea acestora conform legislaţiei în vigoare privind regimul deşeurilor.",
  "metadata": {
    "original_file": "informatiahr_0035.html"
  }
}