{
  "title": "Surprize literare la Biblioteca Judeţeană „Kájoni János”",
  "content": "Cât de des aveţi ocazia să alegeţi o carte fără să ştiţi nimic despre ea? Biblioteca Judeţeană „Kájoni János” vă oferă această şansă inedită. Începând de luni, 18 noiembrie, puteţi participa la evenimentul „Întâlnirea oarbă cu o carte” şi să descoperiţi plăcerea de a fi surprins de o nouă poveste.\n\nEvenimentul, destinat tuturor categoriilor de vârstă, are loc în secţiunea pentru adulţi şi propune o experienţă de lectură unică: cărţi nou-nouţe, împachetate, pe care cititorii le pot împrumuta fără a şti în prealabil ce titlu sau autor vor descoperi. Vor fi cărţi disponibile atât în limba română, cât şi în limba maghiară, fiecare volum având un bileţel ataşat pentru a indica limba în care este scris.\n\nAcest eveniment surpriză a devenit o tradiţie încă din 2018, deşi a suferit o pauză temporară în perioada pandemiei. În general, „Întâlnirea oarbă” se desfăşoară toamna, în lunile octombrie sau noiembrie, şi continuă până când toate cărţile pregătite sunt împrumutate. Biblioteca îi invită pe cei pasionaţi de lectură să se lase surprinşi şi să redescopere plăcerea de a citi cărţi noi într-un mod inedit. (E.Ş.)",
  "metadata": {
    "original_file": "informatiahr_0100.html"
  }
}