{
  "title": "Panourile de la intrările în municipiul Târgu Secuiesc, în „haine” noi",
  "content": "Intrările în municipiul Târgu Secuiesc sunt de acum semnalizate prin panouri care indică faptul că orașul a devenit stațiune turistică de interes local. Potențialul turistic al localității a fost recunoscut oficial la finele anului trecut, printr-o decizie luată de Guvern, în 28 decembrie.\n\n„În conformitate cu criteriile Ministerului Turismului, în luna decembrie a anului trecut, Târgu Secuiesc a fost desemnat oraș de interes turistic. Astfel, au fost montate panouri la intrările în oraș”, au transmis reprezentanții primăriei într-o postare pe Facebook.\n\nTotodată, în vederea atragerii turiștilor în zonă, autorităţile locale au lansat, la sfârșitul lunii martie, o broşură online pentru promovarea localităţii ca staţiune turistică de interes local. Aceasta poate fi accesată în cinci limbi - română, maghiară, engleză, franceză și germană - pe site-ul Centrului de Informare şi Promovare Turistică Târgu Secuiesc, www.kezditour.info. Broșura cuprinde, printre altele, informaţii despre istoria şi particularităţile oraşului, atracţiile turistice şi posibilităţile de petrecere a timpului liber.\n\nMunicipiul Târgu Secuiesc crește „pas cu pas”, așa cum spune viceprimarul Szilveszter Szabolcs. Iar cu acest nou statut de stațiune turistică, orașul se află într-o nouă bază de date specifică turismului și va atrage tot mai multe proiecte.\n\nÎn prezent, în România sunt atestate 147 de stațiuni turistice de interes local și 54 de interes național.",
  "metadata": {
    "original_file": "covasnamedia_0114.html"
  }
}