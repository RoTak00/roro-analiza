{
  "title": "Primarul din Ilieni, care a pierdut alegerile, anunţă că demisionează înainte de încheierea mandatului",
  "content": "Primarul comunei Ilieni, Fodor Imre, care a pierdut alegerile, a anunţat că demisionează din funcţie înainte de încheierea mandatului.\n\nÎntr-o postare video pe pagina sa de Facebook, acesta menţionează că a înţeles mesajul transmis de electorat şi că va demisiona săptămâna viitoare.\n\nFodor Imre, care a candidat pentru cel de-al cincilea mandat pe lista UDMR, a pierdut alegerile locale desfăşurate duminică în faţa candidatului independent Benko Arpad-Jeno.\n\n„La Ilieni prezenţa la vot a fost de 71% iar aici primarul nostru a pierdut alegerile, din păcate. Regret, pentru că am fost colegi foarte buni, dar aşa e în politică (...) Regret profund, pentru că este un om foarte corect, cu coloană vertebrală, dar în politică nu este ca la olimpiadă, unde sunt trei trepte pe podium şi fiecare primeşte câte o medalie. În politică numai primul este medaliat\", a declarat pentru AGERPRES liderul UDMR Covasna, Tamas Sandor.",
  "metadata": {
    "original_file": "covasnamedia_0034.html"
  }
}