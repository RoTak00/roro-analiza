{
  "title": "Antal Arpad (UDMR): Nu sunt de acord cu comasarea alegerilor; extremismul trebuie combătut politic, nu tehnic",
  "content": "Preşedintele UDMR Sfântu Gheorghe, Antal Arpad, a declarat, joi, că nu este de acord cu comasarea alegerilor, el considerând că partidele extremiste trebuie combătute politic, şi nu prin metode „tehnice”.\n\nAntal Arpad, care este şi primarul municipiului Sfântu Gheorghe, a menţionat, în cadrul unei conferinţe de presă, că şi pe el îl „deranjează ceea ce face AUR”, dar soluţia nu este de a recurge la nişte „artificii” tehnice, deoarece s-ar putea crea un precedent nedorit.\n\n„Nu prea pot să accept o serie de argumente care sunt acum sunt folosite pentru comasarea alegerilor. Indiferent dacă avantajează sau nu UDMR orice scenariu, eu, personal, nu sunt de acord cu comasarea alegerilor şi mai ales cu argumentele. Eu cred că societatea românească este o societate matură (...) Sunt de acord că extremismul trebuie combătut, dar combate-l politic, combate-l convingând oamenii că nu asta e soluţia, nu tehnic. Dacă tu vrei să combaţi extremismul tehnic (...), în momentul în care tu creezi un precedent în acest sens, poate peste patru ani nu va mai exista pericolul extremismului, dar cei care vor fi la putere se vor folosi de această pârghie pentru a-şi maximiza voturile. De asta nu cred că e corect. Deci, şi pe mine mă deranjează ceea ce face AUR, şi pe mine mă deranjează faptul că AUR este în creştere, dar hai să combatem AUR convingând oamenii că nu asta e soluţia, nu tehnic, cu nişte artificii”, a declarat Antal Arpad.\n\nTotodată, primarul municipiului Sfântu Gheorghe a mai opinat că prin această comasare a alegerilor s-ar putea ajunge „oarecum” la acest rezultat, ca „probabil” partidele extremiste să aibă mai puţine şanse în cadrul alegerilor.",
  "metadata": {
    "original_file": "covasnamedia_0080.html"
  }
}