{
  "title": "USR și PNL, alianță la Întorsura Buzăului. Raul Urdă și Silviu Popica vor face echipă și în alegeri",
  "content": "PNL și USR vor candida împreună la Întorsura Buzăului în cadrul alegerilor locale programate să aibă loc pe 9 iunie. Astfel, Raul Urdă (USR) va fi susținut de Alianța Pentru Întorsura Buzăului USR-PNL pentru un nou mandat de primar, iar Silviu Popica (PNL) pentru un nou mandat de viceprimar, a explicat pentru covasnamedia.ro președintele PNL Covasna, Olimpiu Floroian.\n\nProtocolul prin care se constituie alianța PNL-USR la nivelul orașului Întorsura Buzăului a fost semnat sâmbătă.\n\n„Am semnat astăzi protocolul de constituire a alianței PNL-USR, pentru alegerile locale din localitatea Întorsura Buzăului, cu convingerea că este cea mai bună variantă pentru dezvoltarea acestei zone cu populație românească a județului Covasna”, a transmis Olimpiu Floroian.\n\nCele două partide vor avea liste comune și pentru Consiliul Local al orașului.\n\n„Este necesar să luăm cea mai bună hotărâre pentru o administrare performantă a orașului în următorii 4 ani și asta se poate face cu notorietatea primarului Raul Urdă, cu experiența politică a viceprimarului Silviu Popica și cu o listă comună de candidați”, a mai anunțat Olimpiu Floroian.\n\nAlegerile locale vor avea loc pe 9 iunie, împreună cu cele europarlamentare.\n\nDe altfel, Raul Urdă a anunțat că va candida pentru un nou mandat de primar la Întorsura Buzăului încă de la finalul lunii februarie.",
  "metadata": {
    "original_file": "covasnamedia_0056.html"
  }
}