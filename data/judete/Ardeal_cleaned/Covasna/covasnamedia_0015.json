{
  "title": "Subprefectul de Covasna, Cosmin Boricean, a demisionat",
  "content": "Cosmin Boricean, subprefectul județului Covasna, și-a anunțat astăzi, demisia din funcție printr-un mesaj postat pe pagina sa de Facebook. Decizia vine în contextul în care Boricean a fost validat de PNL Covasna pentru a candida la alegerile parlamentare din 2024, alături de Olimpiu Floroian.\n\nÎn mesajul său, Boricean a explicat că a luat această hotărâre cu sentimente mixte, fiind recunoscător pentru cei 4 ani și 8 luni de activitate ca subprefect, dar entuziasmat de noua provocare politică. El a rememorat momentele dificile pe care le-a gestionat în județ, cum ar fi pandemia de COVID-19, criza refugiaților din Ucraina și alte evenimente importante.\n\n„Astăzi doresc să vă transmit un mesaj pe care îl scriu cu un sentiment mixt de nostalgie și entuziasm.\n\nAnunț oficial demisia mea din funcția de subprefect al județului Covasna. Această decizie vine ca urmare a oportunității de a demara un nou proiect profesional. Voi vorbi detaliat despre acest nou capitol din viața mea în zilele ce urmează deoarece în acest moment ne vom îndrepta atenția către cel pe care îl închei în aceste zile.\n\nAcești 4 ani și 8 luni de mandat au fost marcați de provocări profesionale și personale pe care nu aș fi putut să mi le imaginez: pandemia COVID-19, incendiul din comuna Comandău, activitățile conexe scrutinelor electorale, inundațiile, atacurile urșilor bruni, criza din domeniul gazelor naturale, criza refugiaților ca urmare a conflictului militar declanșat pe teritoriul Ucrainei și multe altele.\n\n„Meseria” de subprefect presupune implicare și dedicare din partea celui care o ocupă dar și un bagaj de cunoștințe și capacitatea de a te adapta activității dinamice din cadrul unei prefecturi. Este nevoie de o colaborare intensă cu personalul aparatului de specialitate, instituțiile publice și administrațiile locale, institutiile de cultura si sport , mediul de afaceri, cel academic, reprezentanții cultelor religioase și întreaga societate civilă.\n\nAcest mecanism complex servește unui singur scop: acela de a servi cetățenii și de a-i reprezenta în relația cu statul. Ceea ce vă spun nu este extras din ghidul de lucru ci este ceea ce am învățat și am experimentat în mandatul meu.\n\nLa finalul acestui mesaj veți regăsi o prezentare scurtă în care am încercat să cuprind cateva dintre cele mai importante și marcante elemente ale activității mele de subprefect.\n\nVreau să vă mulțumesc din suflet tuturor pentru suportul și încrederea pe care mi le-ați oferit pe parcursul acestui mandat. Fiecare dintre voi a contribuit la realizările mele ca și subprefect dar și la proiectele care au avut un impact real asupra comunității noastre. Mai mult decât atât, încrederea pe care mi-ați arătat-o este piatra de temelie pentru următorul meu proiect. A fost o onoare și un privilegiu să lucrez alături de oameni profesioniști atât de dedicați, pasionați și dornici să servim împreună cetățenii acestui județ. Am învățat multe de la fiecare dintre voi, iar amintirile și lecțiile învățate vor rămâne cu mine.\n\nSunt convins că echipa de care mă despart acum va continua să activeze cu același entuziasm și determinare. Împreună, veți reuși să aduceți schimbări pozitive și să contribuiți la dezvoltarea județului nostru” este mesajul cu care Boricean părăsește Instituția Prefectului.\n\nÎn ce măsură noul proiect despre care vorbește Boricean în postare are legătură cu candidatura sa pentru SENAT, vom comunica ulterior, pe măsură ce vom afla noi informații.",
  "metadata": {
    "original_file": "covasnamedia_0015.html"
  }
}