{
  "title": "Forțele terestre se antrenează lângă Sfântu Gheorghe",
  "content": "Forțele Terestre ale armatei vor desfășura exerciții tactice cu trupe și tehnică blindată în apropierea Municipiului Sfântu Gheorghe în perioada 19-23 august 2024.\n\nActivitățile vor avea loc în facilitățile de instruire din apropierea Municipiului Sfântu Gheorghe. Scopul acestor exerciții este să antreneze militarii și să valideze procedurile în teren muntos-împădurit.\n\nBatalionul 22 Vânători de Munte „Cireșoaia” din Sfântu Gheorghe informează, într-un comunicat de presă trimis redacției covasnamedia.ro, că, pe durata antrenamentelor, militarii vor utiliza muniție de exercițiu.\n\nÎn această perioadă, mijloacele tehnice implicate în antrenamente vor traversa mai multe județe. Pe prima rută, acestea vor parcurge județele Brăila, Galați, Vrancea, Bacău și Covasna. Pe a doua rută, tehnica militară va trece prin județele Bistrița-Năsăud, Mureș, Harghita și Covasna.\n\nÎn 2024, în zona Sfântu Gheorghe au avut loc exerciții militare aproape în fiecare lună, cu activități desfășurate între 15-19 ianuarie, 19-23 februarie, 4-15 martie, 8-12 aprilie, 13-17 mai și 1-5 iulie.",
  "metadata": {
    "original_file": "covasnamedia_0152.html"
  }
}