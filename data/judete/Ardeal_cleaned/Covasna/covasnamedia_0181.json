{
  "title": "„Dar din dar se face rai”",
  "content": "Pentru că nu doar în situații critice rândurile celor pentru care dăruirea este misiune permanentă sunt strânse, polițiști, jandarmi și pompieri din Covasna, cu sprijinul Asociației Internaționale a Polițiștilor – Secția Română - Regiunea Covasna, au dăruit din timpul, grija și resursele lor astfel încât orfanii ocrotiți de Asociația „Sfânta Iustina”, din cadrul Mănăstirii Mărcuș, județul Covasna să se poată bucura, în aceste zile, împreună cu toți cei pentru care darurile sunt obișnuință.\n\nEmoțiile au fost pe măsură, copiii răsplătind generozitatea cu îmbrățișări sincere, o confirmare că darul de bunătate îndreptat către cei încercați este mai valoros decât orice alt dar material.\n\nUn alt exemplu al implicării, solidarității și al apartenenței la comunitate este cel al polițiștilor de la Postul de Poliție Barcani.\n\nCa urmare a inițiativei Asociației de Tineret Împreună pentru Barcani, dorințele de Crăciun ale unor copii din familii mai puțin norocoase au fost făcute publice, sub forma unor scrisori, cu speranța ca, măcar pentru unele dintre ele, să fie identificate și modalității de a fi aduse la îndeplinire.\n\nDeoarece dorința lui David, un băiețel de numai 5 ani, cucerit de uniformă, lumini, sirene și polițiștii pe care îi întâlnește uneori, a fost să primească o miniatură a unei mașini de poliție, șeful Postului de Poliție Barcani, împreună cu cei doi colegi, s-au preocupat să o transforme în realitate.\n\nPe lângă mașinuța dorită, polițiștii au pregătit și o „uniformă” pe măsura celui mic, hăinuțe și dulciurile atât de apreciate de copii. Toate au fost duse la locuința bunicii lui David cu una din mașinile care au inspirat pasiunea băiețelului, acesta având ocazia să o admire de aproape și chiar să încerce unele din dotările tehnice care îl fascinează.",
  "metadata": {
    "original_file": "covasnamedia_0181.html"
  }
}