{
  "title": "ANPDCA: 9.758 de copii aveau, la finele lunii decembrie 2023, ambii părinţi plecaţi la muncă în străinătate",
  "content": "Numărul total al copiilor din România care aveau ambii părinţi plecaţi la muncă în străinătate era, la sfârşitul lunii decembrie 2023, de 9.758, cu 2.211 mai puţini comparativ cu situaţia de la finele anului anterior, conform datelor centralizate de Autoritatea Naţională pentru Protecţia Drepturilor Copilului şi Adopţie (ANPDCA).\n\nDe asemenea, numărul copiilor cu părinţi plecaţi la muncă în străinătate a coborât la 64.936 la finele lunii decembrie 2023, de la 72.627 la 31 decembrie 2022.\n\nDintre cei 9.758 de copii cu ambii părinţi plecaţi la muncă în străinătate, 9.143 se aflau în îngrijirea rudelor de până la gradul IV, fără măsuri de protecţie, restul fiind plasaţi la un asistent maternal, servicii de tip rezidenţial sau alte familii ori persoane.\n\nConform sursei citate, un număr de 46.792 de copii aveau un părinte plecat la muncă în străinătate, iar dintre aceştia 45.080 de copii erau în grija rudelor până la gradul IV, fără măsură de protecţie. În acelaşi timp, 924 de copii se aflau în sistemul de protecţie specială, cum ar fi în grija unui asistent maternal, în servicii de tip rezidenţial sau la alte familii/persoane.\n\nTotodată, 8.386 de copii proveneau din familii în care părintele unic susţinător era plecat la muncă în străinătate. Dintre aceştia, 7.622 copii au rămas acasă în îngrijirea rudelor de până la gradul IV, fără măsură de protecţie.\n\nTotalul copiilor rămaşi acasă care se aflau în sistemul de protecţie specială se ridica la 2.066, la 31 decembrie 2023, dintre care 352 copii erau în grija unui asistent maternal, 372 în servicii de tip rezidenţial, 1.248 la rude până la gradul IV, iar 94 de copii în grija altor familii sau persoane.",
  "metadata": {
    "original_file": "covasnamedia_0168.html"
  }
}