{
  "title": "Târgurile internaționale de turism, o șansă pentru promovarea județului Covasna",
  "content": "Ministerul Antreprenoriatului și Turismului (MAT) oferă unităților administrativ-teritoriale posibilitatea de a participa la târgurile de turism din străinătate unde ministerul va fi prezent, iar tarifele de participare sunt decontate de către acesta. În cadrul unei conferințe de presă de miercuri, 28 iunie a.c., prefectul județului Covasna, dr. Ráduly István, a atras atenția asupra acestei șanse și face apel la toți operatorii economici care au activități în domeniul turismului să aplice și să promoveze Covasna peste hotare.\n\nMai ales în contextul deschiderii aeroportului din Brașov, numărul turiștilor, cu certitudine, va crește în anii următori. Iar potențialul turistic de care dispune județul Covasna merită mediatizat în străinătate.\n\n„Este inutil să spunem, și eu însumi o spun peste tot, ce potențial natural și antropic are județul Covasna, dacă această informație nu ajunge la cei interesați. Este în zadar să ne așteptăm ca turiștii să vină aici la întâmplare și să se uite în jur pentru a vedea dacă există ceva frumos sau interesant. Trebuie să mergem noi acolo, să le arătăm și să le spunem că merită să viziteze sau chiar să investească în această regiune”, a declarat prefectul dr. Ráduly István.\n\nAcesta a punctat că avem un potențial natural și antropic pe care putem construi o întreagă economie a județului.\n\n„Pe lângă peisaje și rezerve ale apelor minerale, avem și conace, castele, biserici și suntem mai norocoși și mai bogați decât alte regiuni. Trebuie să analizăm și să promovăm turismul din depresiunea Brașovului. Acum avem și aeroportul și nu o să fim pregătiți infrastructural să primim acel val de turiști care urmează. Avem nevoie de parcări pentru autobuze, toalete publice, locuri de cazare, restaurante, la nivelul întregii depresiuni Brașov. (...) Trebuie să vindem ceea ce avem prin birouri tour info. Dacă oamenii recepționează acest potențial cu gastronomie cu tot și nivelul de trai o să fie mai ridicat”, a mai spus prefectul, în cadrul conferinței.\n\nTârgurile internaționale de turism au loc în fiecare an și, deși termenul de înscriere pentru anul acesta a fost 12 mai, reprezentantul Guvernului în teritoriu recomandă celor interesați să se pregătească încă de pe acum pentru noul val de înscrieri.\n\nMinisterul Turismului va deconta cheltuielile tuturor operatorilor economici care promovează România la aceste târguri.\n\n„Operatorii economici din domeniul turismului sunt invitați să promoveze România la târgurile internaționale de profil, în cadrul pavilioanelor naționale sau standurilor specializate, organizate de Ministerul Antreprenoriatului și Turismului (MAT). Cheltuielile de participare ale acestora vor fi decontate de la bugetul de stat, conform prevederilor schemei de minimis aprobate prin Ordinul nr. 330/20.01.2023”, se arată în comunicatul de presă, care a fost trimis la toate primăriile din județ și a fost postat pe site-ul prefecturii.\n\nMai multe informații se pot obține prin accesarea site-ului MAT.",
  "metadata": {
    "original_file": "covasnamedia_0105.html"
  }
}