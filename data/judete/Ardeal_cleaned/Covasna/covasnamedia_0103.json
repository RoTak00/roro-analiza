{
  "title": "Cinci destinații din județul Covasna pe care nu trebuie să le ratezi vara asta",
  "content": "În ultima lună de vară, te invităm să îți încarci bateriile în destinații de vis chiar aici, în apropiere. Indiferent dacă ai fost deja în concediu sau încă aștepți vacanța mult dorită, weekend-ul poate fi momentul perfect să te bucuri de aventură și relaxare alături de cei dragi, în locuri fascinante din județul nostru. De la peisaje spectaculoase, la experiențe culturale unice, județul Covasna ascunde comori de neuitat. Așadar, ia-ți ghiozdanul cu voie bună și hai să explorăm împreună cele mai frumoase destinații din județ. Ne vine în ajutor directorul Asociației pentru Dezvoltarea Turismului în Județul Covasna, Deák Gyöngyvér, care ne-a făcut un top al atracțiilor turistice de neratat.\n\nJudeţul Covasna are un potenţial turistic valoros și este un crâmpei de istorie și tradiție, toate acestea transformându-l în destinația perfectă atât pentru relaxare, cât și pentru iubitorii de istorie și aventură, spune Deak Gyöngyvér. Directorul Asociației pentru Dezvoltarea Turismului în Județul Covasna vine în ajutorul celor care vor să își petreacă una sau câteva din zilele libere în județ.\n\nPrima destinație este amenajată în conacul familiei Damokos, construit în stil neoclasicist. Acesta deţine peste 8.000 de exponate, reprezentând colecții din zona spirituală, etnografică, istorică, industrială şi geologică a secuilor din această zonă, spun reprezentanții Visit Covasna.\n\nPe cele două hectare din preajma conacului se întinde o adevărată comoară a patrimoniului Secuimii. Aici sunt expuse case și porți secuiești, moara de apă și monumente funerare cioplite din lemn și piatră. Toată această bogăție culturală stârnește curiozitatea a mii de vizitatorii care trec pragul conacului în fiecare an.\n\nÎn cadrul expoziției de unelte și mașini agricole în aer liber, trecutul prinde viață, iar privitorii sunt purtați într-o călătorie fascinantă în timp. Fiecare exponat vorbește despre tradițiile și meșteșugurile locului și păstrează vii amintirile unei epoci îndepărtate.\n\nAstfel, dacă vrei să oprești timpul pentru o clipă și să simți atmosfera autentică a vremurilor trecute, Muzeul Etnografic Haszmann Pál din Cernat este o destinație pe care să o treci pe listă, ne sfătuiesc cei de la Visit Covasna.\n\nIubitorii de drumeții se pot aventura la o excursie în Ținutul Vulcanilor. Cei care vin aici pot vizita și cel mai frumos lac vulcanic din Europa, Lacul Sfânta Ana și Tinovul Mohoș, dar au și posibilitatea de a încerca metode tradiționale de tratament: baia cu apă minerală și mofeta. Acestea sunt rodul activităților post-vulcanice de pe Muntele Puturosu, spun cei de la Visit Covasna.\n\nAria protejată Ciomad-Balvanyos se află pe teritoriul administrativ al comunelor Bixad şi Turia și este situată în partea central-nordică a judeţului Covasna, în partea de nord a Munţilor Bodocului respectiv în partea de sud a Munţilor Harghitei.\n\nAșadar, dacă ești în căutarea unei escapade memorabile în mijlocul naturii, această regiune este destinația perfectă pentru a descoperi frumusețea și autenticitatea zonei. Pelerina de ploaie, bocancii de drumeții, dar și spray-ul de autoapărare împotriva urșilor nu trebuie să lipsească.\n\nReprezentanții Asociației pentru Dezvoltarea Turismului în Județul Covasna au inclus pe listă și Mestecănișul de la Reci. Această rezervație naturală impresionantă găzduiește un depozit nisipos cu o floră și faună diversă, rare pentru România. Cu o importanță științifică deosebită, Mestecănișul de la Reci reprezintă un loc special ce îmbină biodiversitatea și bogăția peisajului natural.\n\n„Tot în această locație superbă vă invităm la o scurtă distracție! Haideți să facem împreună o excursie în pădurea locuită de zâne și uriași. Pe durata acestei aventuri în pădure veți putea descoperi lumea feerică a basmului covăsnean. Traseul forestier are o lungime de 5 km, o diferență de nivel de 20 de metri şi poate fi parcurs cu uşurinţă în aproximativ o oră şi jumătate, cu bicicleta sau pe jos, atât de către adulți, cât și de către copii”, ne-a transmis Deák Gyöngyvér.\n\nGrădina cu Struți din Întorsura Buzăului, o fermă recent deschisă pentru public, aduce o experiență fascinantă pentru iubitorii de natură și pentru cei curioși să descopere mai multe despre viața struților.\n\n„O altă atracție turistică care merită să fie vizitată este Grădina cu Struți din Întorsura Buzăului, care este un loc minunat pentru iubitorii de natură, dar și pentru cei care doresc să învețe mai multe despre aceste păsări fascinante, iar celor mici, Grădina cu Struți le oferă o activitate specială, atelierul de pictură, unde copiii pot picta coji de ou de struț în preajma acestor păsări”, ne-au mai spus reprezentanții Visit Covasna.\n\nÎn această fermă pitorească, deschisă zilnic, vizitatorii sunt întâmpinați de o varietate impresionantă de struți de toate vârstele - de la puișori adorabili de doar o săptămână, până la familii reproducătoare.\n\nDacă încă nu ai vizitat Muzeul Vieții Transilvănene, trebuie să știi că acesta este amenajat într-un castel nobiliar din Micloșoara – Castelul Kálnoky, iar istoria acestuia și a familiei cu acest nume se întinde pe mai mult de cinci secole, precizează conducerea Asociației pentru Dezvoltarea Turismului în Județul Covasna.\n\nMuzeul își propune însă să ofere mai mult decât o simplă reconstituire a istoriei unei familii. Acesta dezvăluie viața nobililor din zonă prin obiectele autentice recuperate, donate sau cumpărate.\n\nPrintre exponate se găsesc arme autentice care au supraviețuit luptelor purtate de Kálnoky cu turcii, scrinuri impunătoare, sobe spectaculoase și reconstituiri fidele ale vestimentației de epocă. Unul dintre cele mai prețioase artefacte din colecție este un pian Streicher original, același model folosit și de celebrul compozitor Johannes Brahms.\n\nDacă vrei să descoperi trecutul plin de mister și frumusețe al nobililor din zonă, cu obiecte care au supraviețuit vremurilor și care spun povestea unei epoci îndepărtate, trece pe listă și Muzeul Vieții Transilvănene de la Castelul Kálnoky.\n\n„În curând vom crea așa numitele pachete turistice pentru aventurieri și pentru cei dornici să descopere comorile județului Covasna, pentru cei care vor să afle cum sunt vacanțele în județul nostru: savuroase, simple, autentice, tradiționale, relaxante”, ne-a mai spus Deák Gyöngyvér.\n\nDirectorul Asociației pentru Dezvoltarea Turismului în Județul Covasna a subliniat că pe lângă cele cinci destinații propuse, pe site-ul visitcovasna.com, pe conturile Visit Covasna de pe Facebook și Instagram, dar și în aplicația cu același nume sunt promovate zeci de alte atracții ale județului care merită atenția celor care vor să îi descopere adevăratul potențial.",
  "metadata": {
    "original_file": "covasnamedia_0103.html"
  }
}