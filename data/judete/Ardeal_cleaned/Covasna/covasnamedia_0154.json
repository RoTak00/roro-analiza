{
  "title": "Premieră în Barcani: se alege „Cel mai bun tractorist”",
  "content": "Barcani va putea afla în curând cine este cel mai bun tractorist din comună. Un concurs pe această temă va fi organizat, în premieră, în 25 august, în zona Lughet.\n\nIdeea concursului a pornit de la observațiile primarului legate de activitățile agricole din comună.\n\n„Această idee a venit de la faptul că toată vara văd multe persoane cu tractorul la muncile agricole, iar în acest sens m-am gândit să facem un eveniment în semn de recunoștință pentru oamenii muncitori”, a spus, pentru covasnamedia.ro, Nicolae Pastor, primarul comunei Barcani.\n\n„Concursul va fi mai mult de îndemânare decât de viteza”\n\nParticipanții vor trebui să demonstreze abilități remarcabile în manevrarea tractoarelor contra cronometru. „Competiția pentru această primă ediție va fi una mai simplă, deoarece ne dorim să vedem cum decurg lucrurile, iar anul următor să o putem crește. Concursul va fi mai mult de îndemânare decât de viteză”, a adăugat primarul comunei.\n\nTractoriștii îndemânatici din Barcani sunt invitați să se înscrie la concurs la numărul de telefon: 0765 28 44 33.\n\nAcest eveniment este organizat în completarea celor de sâmbătă, 24 august. Atunci, în zona Lughet, vor avea loc două activități: un concurs de tracțiune cu cai și un concurs de fotbal pe localități. Mai interesant este că participanții la tombola concursului de tracțiune vor avea șansa de a câștiga un mânz de rasă.\n\nSărbătoarea este organizată de Asociația de Dezvoltare Intercomunitară Agrosic și echipa „Hai la Barcani”.",
  "metadata": {
    "original_file": "covasnamedia_0154.html"
  }
}