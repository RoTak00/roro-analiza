{
  "title": "Planul discutat de Hrebenciuc cu Becali: „Haide să-l băgăm pe Simion în turul 2!” (P)",
  "content": "Gigi Becali, candidat AUR la alegerile parlamentare și susținător al lui George Simion, a declarat marți seară la Realitatea Plus că a discutat cu Viorel Hrebenciuc despre susținerea PSD pentru intrarea lui Simion în turul 2 al alegerilor prezidențiale.\n\nBecali, care e prieten cu Hrebenciuc, a declarat: „Eu am vorbit și cu Hrebenciuc. Și mi-a zis: «Măi, nea Gigi, haide să îl băgăm pe Simion în turul doi.» Am zis bine, hai să îl băgăm. A zis acum vreo lună jumate”.\n\nDeclarațiile surprinzătoare ale lui Becali vin după acuzațiile mai multor liberali, în frunte cu președintele Nicolae Ciucă, cu privire la o înțelegere între PSD și AUR pentru a-l propulsa pe George Simion în turul 2 al prezidențialelor, alături de Marcel Ciolacu.\n\nLiberalii au acuzat PSD că are același obiectiv ca și Rusia, adică împingerea lui Simion în turul 2, chiar dacă din motive diferite: PSD își dorește un contracandidat comod pentru Ciolacu, iar Rusia își dorește amplificarea mesajului anti-european în România.",
  "metadata": {
    "original_file": "covasnamedia_0006.html"
  }
}