{
  "title": "Peste 500 de joburi oferite de 44 de angajatori din Olt la Bursa generală ce are loc în Slatina și Caracal",
  "content": "Ne mai desparte doar o zi până când Agenţia Județeană pentru Ocuparea Forței de Muncă Olt organizează Bursa generală a locurilor de muncă. Astfel, vineri, 17 mai 2024, începând cu ora 09:00, evenimentul se va desfășura la Casa de Cultură a Sindicatelor Slatina și sediul Agenției Locale din Caracal, unde 44 de societăți comerciale din județ pun la dispoziție peste 500 de joburi, 36 dintre acestea fiind disponibile pentru oltenii cu studii superioare.\n\n„Bursa se adresează persoanelor aflate în căutarea unui loc de muncă sau celor care doresc să se reorienteze profesional spre ocupaţii cu posibilităţi de menţinere a raportului de muncă pe termen mediu şi lung. Obiectivul principal al acestui eveniment îl constituie creşterea gradului de ocupare, prin corelarea cererii cu oferta de locuri de muncă, existând posibilitatea interacţiunii directe dintre angajator şi solicitantul locului de muncă. Până la această dată au fost contactaţi 110 agenţi economici, din care 44 au confirmat participarea, cu un număr de 531 locuri de muncă vacante, din care 36 sunt pentru persoanele cu studii superioare, principalele meserii fiind: inginer, specialist în domeniul calității, electrician, gestionar depozit, mecanic auto, operator mașini, operator introducere date, casier, lucrător comercial, confecționer, ambalator manual și muncitori necalificați”, a declarat Elena Iordache, purtător de cuvânt al AJOFM Olt.\n\nReprezentanții instituției mai subliniază că participarea la această Bursă generală de joburi este gratuită atât pentru persoanele aflate în căutarea unui loc de muncă, cât și pentru angajatori.",
  "metadata": {
    "original_file": "Eveniment_De_Olt_0190.html"
  }
}