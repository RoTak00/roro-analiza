{
  "title": "S-a votat și la Spitalul Slatina. Aproximativ 300 de pacienți au ales cine vor să fie președintele țării",
  "content": "La primul tur al alegerilor prezidențiale s-a votat și la Spitalul Județean de Urgență Slatina. Bineînțeles, cu ajutorul urnei mobile care a fost însoțită de reprezentanți ai unei secții de votare din Slatina, dar și de oameni ai legii.\n\nAproximativ 300 de pacienți ai celei mai mari unități medicale din județul Olt l-au ales pe cel care vor să le reprezinte interesele din poziția de președinte al României.\n\n„Suntem alături de pacienții noștri! \n\n Aici, la Spitalul Județean de Urgență Slatina ne-am pregătit pentru a asigura pacienților internați posibilitatea de a-și exercita dreptul de vot la alegerile din 24 noiembrie 2024, în condiții de siguranță și respectând reglementările în vigoare. Am primit echipele desemnate de Biroul Electoral Județean pentru a transporta urna mobilă la pacienții noștri. Un număr de 289 de pacienți și-au exprimat dorința de a vota la acest scrutin, reprezentând un procent de 60% din pacienții cu drept de vot internați la spitalul nostru. Ne dorim să asigurăm tuturor pacienților noștri șansa de a-și exercita un drept fundamental. Suntem dedicați susținerii participării cetățenilor în procesul electoral, printr-o organizare eficientă și implicare activă. (…)”, a transmis Angela Nicolae, manager al SJU Slatina.",
  "metadata": {
    "original_file": "Eveniment_De_Olt_0048.html"
  }
}