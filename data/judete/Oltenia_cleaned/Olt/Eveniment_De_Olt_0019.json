{
  "title": "A crescut numărul cazurilor de gripă în județ, iar Secția de Boli Infecțioase a SJU Slatina este ocupată aproape în totalitate",
  "content": "Florin Popa, doctor pe Secția Chirurgie Plastică, Microchirurgie Plastică și director medical al Spitalului Județean de Urgență Slatina, a spus vineri, 10 ianuarie, în cadrul unei conferințe de presă, că Secția de Boli Infecțioase a Spitalului Județean de Urgență Slatina este aproape plină, după ce, în ultimele zile, s-au înregistrat zeci de cazuri de gripă la nivelul județului. Iar numărul pacienților cu infecții respiratorii ar putea crește și mai mult, mai ales că din această săptămână elevii au revenit în bănci, reîncepând cursurile.\n\nLocuitorii județului sunt predispuși la răceli în această perioadă având în vedere că alternează frecvent perioadele cu temperaturi ridicate cu perioadele când vremea este mai rece.\n\n„Suntem în plin sezon al virozelor. Doar în garda de ieri (joi, 9 ianuarie 2025 n.r.), au fost patru cazuri de gripă, pacienți care s-au internat, din care două cazuri au fost la copii. Într-adevăr, numărul de infecții respiratorii este într-o continuă creștere. Avem o perioadă în care este mai cald, apoi o perioadă în care este mai frig, iar această alternanță ne predispune la acest tip de infecții. Ne așteptăm la o creștere, nu semnificativă, dar ne așteptăm la o creștere a acestor tipuri de patologie. Am avut cazuri de gripă, multe. Nu este plină Secția de Pediatrie în acest moment, în schimb, Secția de Boli Infecțioase este aproape plină. Sunt pneumonii, viroze, plus patologia specifică de boli infecțioase”, a subliniat doctorul Florin Popa, directorul medical al SJU Slatina.",
  "metadata": {
    "original_file": "Eveniment_De_Olt_0019.html"
  }
}