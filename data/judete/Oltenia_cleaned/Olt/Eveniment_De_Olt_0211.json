{
  "title": "Paradă moto pe străzile din municipiul Slatina. De sâmbătă motocicliștii se întorc în trafic",
  "content": "Se deschide din nou sezonul moto în Olt, iar motto-ul celor pasionați să meargă pe vehiculele cu două roți, din acest an, este „Atenție, motocicliștii se întorc în trafic!”. Se va întâmpla sâmbătă, 27 aprilie, chiar în Parcul Tineretului din municipiul Slatina, pe Aleea Eroilor, unde sunt așteptați să participe sute de aventurieri din județ, dar și din alte județe ale țării. Iar organizatorii, South Side Rider Club România, cu sprijinul Primăriei municipiului și al Inspectoratului de Poliție Județean Olt Olt, au pregătit multe surprize pentru cei prezenți.\n\nVa fi și o paradă pe principalele artere ale urbei de pe malul stâng al râului Olt, motocicliștii oferind un spectacol extraordinar locuitorilor Slatinei care cu siguranță nu vor ezita să îi vadă.\n\nDeschiderea sezonului moto la Slatina este una simbolică, iar evenimentul va fi presărat și cu momente muzicale oferite de Răzvan DLB, dar din peisaj nu vor lipsi nici standurile food & drinks. Dacă la ora 14:00 sosesc oaspeții, la ora 15:00 începe propriu-zis parada moto. Iar după paradă, motocicliștii vor oferi și plimbări în zona Parcului Tineretului persoanelor cu vârsta de peste 16 ani.\n\n„South Side RC România vă așteaptă la evenimentul ce dă startul, într-un mod simbolic, sezonului moto în orașul Slatina. După paradă petrecerea începe în aceeași locație, Parcul Tineretului, cu muzica lui Răzvan DLB, standuri food & drinks și mai ales cât mai multă poftă de distracție. Tot după parada, pentru persoanele 16+ oferim plimbări, ca și pasager pe motociletă, în zona parcului”, spun organizatorii.",
  "metadata": {
    "original_file": "Eveniment_De_Olt_0211.html"
  }
}