{
  "title": "Au fost depuse ofertele pentru concesionarea unor spații de servicii și parcări pe DEx12 | Ziarul de Olt",
  "content": "Marți, 17 septembrie 2024, Directorul General al Companiei Naţionale de Administrare a Infrastructurii Rutiere (CNAIR), Cristian Pistol, a anunțat depunerea ofertelor pentru concesionarea unor spații de servicii și parcări pe DEx12 și A3.\n\nOMV PETROM MARKETING S.R.L. a depus oferte pentru concesionarea celor 8 spații de servicii și 4 parcări de scurtă durată situate pe: \n\n – DEx12, pe secțiunea Craiova – Pitești (tronson 2); \n\n – A3, pe secțiunile București – Ploiești, CâmpiaTurzii – Gilău, Gilău – Borș.\n\nÎn cadrul contractelor de concesiuni se va asigura o gamă largă de dotări minime obligatorii: parcări, toalete publice(inclusiv dușuri), stații distribuție carburant, spații comerciale / restaurante, stații reîncărcare vehicule electrice. \n\n Totodată, în spațiile de servicii, viitorii concesionari vor avea posibilitatea să vină și cu alte dotări: motel, spălătorie auto, vulcanizare, stație încărcare GPL/GNL, stație încărcare cu hidrogen, parcare securizată.\n\n„Pentru concesionarea a 2 spații de servicii de pe secțiunea Gilău-Borș a A3 (Autostrada Transilvania) a depus ofertă și MOL ROMANIA PETROLEUM PRODUCTS S.R.L. Termenul contractual pentru amenajarea spațiilor de servicii și a parcărilor este de 18 luni de la data emiterii Ordinului de Începere a contractului, iar perioada de concesiune variază între 23 și 32 de ani calculata de la momentul semnării contractului de concesiune. Nivelul cotei de redevență este între 1% și 4%, în funcție de amplasamentul obiectivului. Pentru celelalte spații de servicii situate în principal pe drumurile naționale și pe variantele de ocolire vom relua procedura de concesiune în perioada următoare” , se arată în comunicatul emis de Cristian Pistol.",
  "metadata": {
    "original_file": "Ziarul_De_Olt_0258.html"
  }
}