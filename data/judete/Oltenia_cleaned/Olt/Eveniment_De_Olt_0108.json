{
  "title": "Inspectorii de muncă, controale la stațiile de tratare, distribuție și epurare a apei din județ. S-au găsit nereguli",
  "content": "Angajații Inspectoratul Teritorial de Muncă Olt au desfășurat, în perioada 17 – 20 septembrie 2024, Campania națională pentru verificarea modului de respectare a prevederilor legale privind încheierea și executarea contractelor individuale de muncă și pentru verificarea modului în care sunt respectate cerințele minime pentru îmbunătățirea securității și protecția sănătății lucrătorilor, de către angajatorii care desfășoară activitatea în domeniile „Captarea, tratarea şi distribuţia apei” şi „Colectarea şi epurarea apelor uzate”. Concret, inspectorii de muncă au verificat stațiile de tratare, distribuție și epurare a apei din județ, în timpul controalelor fiind găsite nereguli pentru care au fost dispuse măsuri de remediere.\n\nAstfel, în domeniul relațiilor de muncă, reprezentanții ITM Olt au efectuat 14 controale, în urma cărora au fost constatate 25 de neconformități pentru care au fost dispuse măsuri de remediere. Cele mai frecvente deficiențe constatate în acest domeniu au fost completarea cu date eronate a Registrului General de Evidenţă a Salariaţilor; neînmânarea unui exemplar al contractului individual de muncă; nerespectarea prevederilor legale referitoare la evidența timpului de muncă și supunerea controlului inspectorilor de muncă, a acestei evidențe; dosare de personal incomplete.\n\nIar în domeniul securității și sănătății în muncă au avut loc tot 14 controale, în urma cărora au fost constatate 21 de neconformități pentru care au fost dispuse măsuri de remediere şi a fost aplicată o amendă în valoare de 8.000 lei. În acest domeniu, cele mai frecvente deficiențe constatate au fost: angajatorul nu a organizat activitatea de prevenire şi protecţie; angajatorul nu a asigurat instruirea adecvată în domeniul securităţii şi sănătăţii în muncă.\n\nInspectorii de muncă olteni au urmărit, pe timpul campaniei, să îndeplinească mai multe obiective, precum identificarea şi verificarea angajatorilor care nu respectă prevederile legale care reglementează relațiile de muncă și securitatea și sănătatea în muncă și luarea măsurilor care se impun pentru determinarea acestora să se conformeze dispozițiilor legale în materie; eliminarea neconformitățiilor constatate, prin dispunerea de măsuri obligatorii pentru remedierea acestora și aplicarea sancțiunilor contravenționale corespunzătoare; creșterea gradului de conștientizare a angajatorilor și a lucrătorilor, în ceea ce privește necesitatea respectării prevederilor legale în domeniile relaţiilor de muncă şi securităţii şi sănătăţii în muncă.",
  "metadata": {
    "original_file": "Eveniment_De_Olt_0108.html"
  }
}