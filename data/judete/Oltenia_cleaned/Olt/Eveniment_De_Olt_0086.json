{
  "title": "Angajații ITM Olt au verificat singurul agent de muncă temporară din județ și au găsit nereguli",
  "content": "Angajații Inspectoratului Teritorial de Muncă Olt au desfășurat, în perioada 24 septembrie – 4 octombrie 2024, Campania națională pentru verificarea respectării prevederilor legale în domeniul relaţiilor de muncă, de către agenţii de muncă temporară şi de utilizatorii salariaţilor temporari. În Olt avem un singur agent de acest gen, unde inspectorii de muncă au constatat nereguli pentru care au dispus măsuri de remediere.\n\n„La nivelul județului Olt, există o singură societate comercială înregistrată ca agent de muncă temporară, iar în urma controlului efectuat în perioada campaniei au fost identificate următoarele deficienţe: netransmiterea în termenul legal, în Registrul General de Evidenţă a Salariaţilor, a perioadelor de detaşare transnaţională; netransmiterea în termenul legal, în Registrul General de Evidenţă a Salariaţilor, a perioadelor de suspendare a activităţii; nerespectarea prevederilor articolului 2, alineat 1, din Ordinul Ministrului Muncii şi Solidarităţii Sociale 2.171/2022, pentru aprobarea modelului-cadru al contractului individual de muncă”, a declarat Bogdan Țucă, purtător de cuvânt al ITM Olt.\n\nObiectivele urmărite de inspectorii de muncă olteni pe perioada derulării campaniei au fost: creşterea gradului de conştientizare a agenţilor de muncă temporară, a utilizatorilor şi a salariaţilor temporari, în ceea ce priveşte necesitatea respectării prevederilor legale aplicabile și diminuarea consecinţelor sociale şi economice negative care derivă din nerespectarea de către agenţii de muncă temporară şi a utilizatorilor, a prevederilor legale în domeniul de referinţă.",
  "metadata": {
    "original_file": "Eveniment_De_Olt_0086.html"
  }
}