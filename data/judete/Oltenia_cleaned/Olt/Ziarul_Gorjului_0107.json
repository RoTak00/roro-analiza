{
  "title": "Ministrul Educaţiei: Pentru anul şcolar 2020 - 2021 tezele sunt suspendate",
  "content": "Ministrul Educaţiei, Sorin Cîmpeanu, precizează că pentru anul şcolar 2020 – 2021 sunt suspendate tezele (lucrările scrise semestriale). \n\n ″În consecinţă, la finalul semestrului al doilea, mediile pentru toate disciplinele se obţin prin rotunjirea mediei aritmetice a notelor la cel mai apropiat întreg”, scrie ministrul, miercuri seara, pe pagina sa de Facebook. \n\n Potrivit ministrului Educaţiei, “având în vedere că la acest moment aproape un milion de elevi participă la toate activităţile didactice în sistem online şi atât timp cât sistemul de învăţământ din România nu dispune de platforme de evaluare şi examinare dedicate şi securizate, relevanţa tezelor este mai mult decât discutabilă”.",
  "metadata": {
    "original_file": "Ziarul_Gorjului_0107.html"
  }
}