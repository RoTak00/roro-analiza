{
  "title": "Trei șoferi au dosare penale, după ce au fost prinși conducând pe drumurile din Olt",
  "content": "Polițiștii olteni au derulat o nouă razie pe șoselele județului, în ultimele 24 de ore, fiind aplicate 165 de amenzi, în valoare totală de 49.940 de lei, fiind reținute și 20 de permise de conducere.\n\nTotodată, au fost constatate trei infracţiuni la regimul siguranţei circulaţiei pe drumurile publice, pentru conducerea unui vehicul sub influența alcoolului sau a altor substanțe.\n\nÎn doar 24 de ore, polițiștii din cadrul IPJ Olt au descoperit trei șoferi ce erau băuți bine.\n\nUn șofer a fost prins conducând în comuna Coteana cu o alcoolemie de 1,03 mg/l alcool pur în aerul expirat.\n\n„În seara zilei de 29 iunie a.c., în jurul orei 20:30, polițiștii Secției nr. 4 Poliție Rurală Coteana au depistat un tânăr, în vârstă de 26 de ani, în timp ce conducea un autoturism, pe Drumul Județean 546, în comuna Coteana, având o concentrație alcoolică de 1,03 mg/l alcool pur în aerul expirat”, au transmis reprezentanții IPJ Olt.\n\nPentru că era beat, un șofer a intrat cu mașina într-un cap de pod, în comuna Valea Mare.\n\n„În noaptea de 29/30 iunie a.c., în jurul orei 00:00, polițiștii Secției nr. 8 Poliție Rurală Perieți au fost sesizați cu privire la faptul că în comuna Valea Mare, județul Olt, a avut loc un eveniment rutier.\n\nDin primele verificări, polițiștii au constatat faptul că un autoturism condus de un bărbat, în vârstă de 60 de ani, a părăsit partea carosabilă și a intrat în coliziune cu un cap de pod.\n\nConducătorul auto a fost testat cu aparatul etilotest, rezultând o concentrație alcoolică de 1,23 mg/l alcool pur în aerul expirat”, au mai transmis reprezentanții IPJ Olt.\n\nCel de al treilea șofer, un bărbat de 37 de ani, conducea băut pe raza comunei Băbiciu, având o alcoolemie de 0.99 mg/l alcool pur în aerul expirat.",
  "metadata": {
    "original_file": "Ziarul_Gorjului_0533.html"
  }
}