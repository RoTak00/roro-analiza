{
  "title": "Peste 5.000 de consultații oferite într-un an la Ambulatoriul din Drăgănești Olt al SJU Slatina",
  "content": "Ambulatoriul din Drăgănești Olt al Spitalului Județean de Urgență Slatina funcționează deja de un an și oferă îngrijire medicală unui număr foarte mare de pacienți. Numai în această perioadă au primit consultații un număr de peste 5.000 de olteni.\n\n„Fiecare consultație înseamnă o șansă la o viață mai sănătoasă, iar noi suntem aici pentru a vă sprijini cu tot ce avem mai bun. Funcționăm într-un sediu modern, reabilitat și dotat cu sprijinul Consiliului Județean Olt. În doar un an, am ajutat mii de pacienți, oferind peste 5000 de consultații. Fiecare pacient este important pentru noi, iar echipa noastră de profesioniști este dedicată să vă ofere cele mai bune îngrijiri. Suntem aici pentru tine și pentru familia ta. Acordați-vă timp pentru sănătatea voastră!”, este mesajul transmis de Angela Nicolae, manager al SJU Slatina.\n\nÎn Ambulatoriul Drăgănești Olt sunt cabinete cu următoarele specialități: Neurologie, Medicină Internă, Pediatrie, Diabet zaharat, nutriție și boli metabolice și Punct de recoltare probe biologice. Programările se pot face zilnic între orele 13:00 – 15:00 la numărul de telefon 0349.409.946 sau la sediul unității sanitare din strada Căpitan Drăgănescu, nr. 3, orașul Drăgănești Olt.\n\nNoul Ambulatoriu integrat Spitalului Slatina din Drăgănești Olt a fost complet reabilitat și dotat în anul 2019, de către Consiliul Județean Olt, care a investit în modernizarea lui peste 2 milioane de lei. În luna octombrie a anului 2023 acesta a fost dat în folosință.",
  "metadata": {
    "original_file": "Eveniment_De_Olt_0089.html"
  }
}