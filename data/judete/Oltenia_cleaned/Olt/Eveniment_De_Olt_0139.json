{
  "title": "Circulaţie feroviară oprită temporar între staţiile Drăgăneşti Olt şi Fărcaşele. Trei trenuri de călători oprite",
  "content": "Traficul feroviar este oprit temporar pe intervalul Roşiori Nord – Caracal, din cauza unui incident feroviar înregistrat între staţiile Drăgăneşti Olt – Fărcaşele, pe firul II, firul I fiind închis pentru lucrări, a anunţat, miercuri, CFR SA.\n\nPotrivit sursei citate, în incident au fost implicate două trenuri, unul de marfă şi unul de călători, care au fost expediate pe acelaşi fir de circulaţie, dar s-au oprit unul în faţa celuilalt în condiţii de siguranţă, în baza indicaţiilor de oprire ale semnalelor luminoase.\n\nÎn prezent, trei trenuri de călători erau oprite temporar în staţiile adiacente intervalului Drăgăneşti Olt – Fărcaşele: IR 1691 (Bucureşti Nord – Timişoara) – în Dragăneşti Olt; IR 1596 (Craiova – Bucureşti Nord) – în Caracal; R 9016 (Craiova – Roşiori Nord) – în Fărcaşele.\n\nTrenul privat de marfă a fost expediat din staţia Drăgăneşti Olt pe firul II, iar trenul IRN 348 (Arad – Bucureşti Nord) a fost expediat tot pe firul II, dar din staţia Fărcaşele. Ambele garnituri s-au oprit în zona km CF 146+500, fără risc de coliziune, în baza indicaţiilor de oprire ale semnalelor luminoase. În tren sunt aproximativ 250 de călători, cărora li se va oferi apă, menţionează Societatea Naţională de Transport Feroviar de Călători „CFR Călători” SA.\n\nIncidentul va fi investigat de o echipă a AGIFER, autoritate care va stabili cauzele care au condus la producerea acestui incident. Reprezentanţii SRCF Craiova vor lua toate măsurile necesare pentru restabilirea circulaţiei pe firul II, între staţiile Drăgăneşti Olt şi Fărcaşele, după finalizarea constatărilor preliminare ale echipei AGIFER.",
  "metadata": {
    "original_file": "Eveniment_De_Olt_0139.html"
  }
}