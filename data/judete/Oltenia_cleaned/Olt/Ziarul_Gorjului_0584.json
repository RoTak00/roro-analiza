{
  "title": "Polițiștii olteni au aplicat sute de amenzi, în week-end",
  "content": "Polițiștii din cadrul IPJ Olt au derulat controale pe drumurile publice din județ, în perioada 13 – 15 mai 2022, pentru creșterea gradului de siguranță rutieră și depistarea conducătorilor auto care încalcă prevederile legale privind legislația în vigoare.\n\nAstfel, au fost aplicate peste 600 de amenzi, în valoare de peste 134.000 lei.\n\n„În cadrul activităților, polițiștii au aplicat 687 de sancţiuni contravenţionale, persoanelor care au încălcat prevederile legale privind circulația pe drumurile publice, în valoare totală de 134.950 de lei. Totodată, pentru abaterile constatate, au fost reținute 70 de permise de conducere, dintre care 26 pentru conducerea pe drumurile publice a unui vehicul de către o persoană aflată sub influența băuturilor alcoolice, 19 pentru depășirea cu mai mult de 50 de km/h a vitezei maxime legale admise și 25 pentru alte abateri”, au transmis reprezentanții IPJ Olt.\n\nAu mai fost reținute 19 certificate de înmatriculare pentru conducerea unor autovehicule având defecțiuni tehnice sau pentru neîndeplinirea unor obligații legale.\n\nDe asemenea, polițiștii au constatat 18 infracţiuni la regimul siguranţei circulaţiei pe drumurile publice, dintre care șapte pentru conducerea unui vehicul fără permis de conducere, șase pentru conducerea unui vehicul sub influența alcoolului sau a altor substanțe (cu o alcoolemie mai mare de 0,40 mg/l alcool pur în aerul expirat) și 5 alte infracțiuni la regimul rutier.",
  "metadata": {
    "original_file": "Ziarul_Gorjului_0584.html"
  }
}