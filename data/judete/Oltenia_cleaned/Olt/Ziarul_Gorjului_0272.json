{
  "title": "#MândruCăSuntOltean: Primul neurochirurg din țară s-a născut în județul Olt",
  "content": "Cunoscut ca ”olteanul inventator de metode chirurgicale”, Amza Jianu este un nume important în dezvoltarea medicinei la nivel național.\n\nS-a născut la data de 7 iulie 1881 în comuna Fălcoiu, județul Olt și fost elev al Colegiului Național ”Carol I” din Craiova. După finalizarea studiilor liceale, a ales să urmeze, începând cu anul 1901, Facultatea de Medicină din București.\n\nPrintre cele mai importante cercetări ale sale se numără cele efectuate în chirurgia gastrică, a rinichilor, a vezicii urinare și în sofagoplastie.\n\nÎncepând cu anul 1908, Amza Jianu a contribuit cu nenumărate articole în ”Revista de chirurgie”, în urma cărora a cunoscut celebritatea la acel moment drept promotor al chirurgiei experimentale în România. În același an și-a susținut tema de doctorat, cu titlul ”Terapeutica chirurgicală în ulcerul stomacului”, pentru care a primit Medalia de Aur. Lucrarea sa este una dintre cele mai bogat ilustrate lucrări ale timpului, dar și cu o bibliografie consistentă, bazată pe rezultatele obţinute prin anastomoza gastro-duodenală, pilorectomia şi excluderea pilorului, modificările sucului gastric, rezultând concluzii valabile chiar şi astăzi.\n\nPrintre funcțiile pe care le-a ocupat se numără profesor la Clinica Chirurgicală din Iaşi, profesor de chirurgie la Facultatea de Medicină din Iași, șef al Clinicii de Boli Urinare a Spitalului Colțea din București.\n\nÎn 1936 a devenit membru în Academia de Medicină din România și, de asemenea, membru în Societatea Internațională de Chirurgie.\n\nDecesul a survenit din cauze naturale, la data de 22 noiembrie 1962, la București.",
  "metadata": {
    "original_file": "Ziarul_Gorjului_0272.html"
  }
}