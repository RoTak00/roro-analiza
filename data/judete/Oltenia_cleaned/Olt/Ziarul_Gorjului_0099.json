{
  "title": "Au crescut solicitările la Ambulanța Olt, din cauza caniculei",
  "content": "Medicul Dragoș Toader, din cadrul Serviciului de Ambulanță Județean (SAJ) Olt, a precizat că numărul persoanelor ce solicită ajutor de specialitate a crescut cu zece procente, pe fondul temperaturilor ridicate, din ultimele zile.\n\n„Au început să crească solicitările, începând de duminică, cu un procent de 10 la sută, pe fondul caniculei. Oamenii acuză lipotimii, bolnavii cu boli preexistente se decompensează, sunt pacienți cu boli respiratorii, cardiace, neurologice. Nu avem probleme, sunt preluate toate solicitările, lucrăm cu 26-27 de echipaje în tot județul, cu două C-uri. În medie, avem 120 de cazuri într-o zi, acum avem cu 8-10 în plus, în cursul unei zile. În cazul tinerilor adulți, cei trecuți de 40 de ani, cazurile se rezolvă la domiciliu, vârstnicii sunt transferați la spital. Nu am avut persoane căzute în stradă ”, a spus doctorul Dragoș Toader.\n\nJudețul Olt s-a aflat, în ultima săptămână, sub coduri portocaliu de caniculă, temperaturile urcând până la 40 de grade la umbră.",
  "metadata": {
    "original_file": "Ziarul_Gorjului_0099.html"
  }
}