{
  "title": "„INFORMARE ACASĂ, SIGURANȚĂ ÎN LUME”",
  "content": "În cadrul Campaniei Naționale „Informare acasă! Siguranță în lume!” a Ministerului pentru Românii de Pretutindeni, Direcția Generală de Asistență Socială și Protecția Copilului (DGASPC) Olt organizează joi, la Complexul servicii pentru persoane adulte cu dizabilități și alte persoane aflate în situații de nevoie, din Slatina (strada Centura Basarabi, nr. 8), cu începere de la ora 15.00, un eveniment cu scopul informării tinerilor din sistemul de protecție cu privire la situația de risc la care se expun când aleg să plece la muncă în străinătate.\n\nO lipsă a informării îi pune adesea pe tineri în situații dificile în statele-gazdă, iar demersul celor implicați este de a crește gradul de conștientizare al acestora, astfel încât, să știe la ce riscuri se expun și să cunoască, în același timp, elemente importante din legislația statelor unde aleg să se stabilească.\n\n„ Prin această întâlnire, urmărim ca tinerii cu măsură de protecție să își cunoască drepturile și responsabilitățile pe care le au ca cetățeni europeni și să știe, totodată, cum să acționeze când drepturile le sunt încălcate atunci când se află în străinătate” , precizează reprezentanții DGASPC Olt prin intermediul unui comunicat de presă. La eveniment sunt invitați și reprezentanți ai Agenției Județene pentru Ocuparea Forței de Muncă Olt și Inspectoratului Teritorial de Muncă Olt.",
  "metadata": {
    "original_file": "Ziarul_Gorjului_0316.html"
  }
}