{
  "title": "Poliția Slatina are un nou șef",
  "content": "Comisarul șef Mihai Mihalache a pierdut procesul de la Înalta Curte de Casație și Justiție după ce Agenția Națională de Integritate l-a găsit incompatibil, iar acum nu mai este nici șef al Poliției municipiului Slatina, post pe care îl ocupa prin concurs.\n\nA fost înlocuit de comisarul șef Marius Bănică, împuternicirea acestuia pe funcție fiind pentru o perioadă de șase luni.\n\n„Începând cu data de 21 iunie, comisar șef de poliție Marius Bănică, ce a ocupat până în prezent funcția de șef al Biroului de Investigații Criminale Slatina, a fost împuternicit șef la Poliția municipiului Slatina”, au spus reprezentanții Compartimentului de Relații cu Presa din cadrul Inspectoratului de Poliție Județean Olt.\n\nIar la solicitarea sa, comisarul șef Mihai Mihalache a fost pus la dispoziție, ocupând acum un post în cadrul IPJ.\n\n„Cu privire la comisar-șef de poliție Ion Mihai Mihalache, acesta a fost pus la dispoziție, la solicitarea sa”, au mai spus reprezentanții Poliției Olt.\n\nMihalache a fost împuternicit inspector șef al Inspectoratului de Poliție Județean Olt la 16 iunie 2020, iar din 16 iunie 2021 împuternicit adjunct al aceleiași instituții din subordinea Ministerului Afacerilor Interne. Iar din data de 16 iunie 2022 se întorsese pe funcția ocupată prin concurs, respectiv cea de comandant al Poliției Slatina.",
  "metadata": {
    "original_file": "Eveniment_De_Olt_0160.html"
  }
}