{
  "title": "CAS Olt: ajutor pentru femeile care au suferit o mastectomie",
  "content": "Casa de asigurări de sănătate decontează pentru femeile care au suferit o mastectomie totală și care aleg să nu apeleze la o intervenție chirurgicală pentru reconstrucția de sân, contravaloarea protezei externă de sân și accesorii (sutien).\n\nSe pot acorda două dispozitive medicale de acelaşi tip (stânga-dreapta), după caz, iar termenul de înlocuire pentru fiecare dispozitiv este de 2 ani.\n\n” Pentru a beneficia de proteza de sân decontată de casa de asigurări de sănătate, pacienta, unul din membrii de familie, o persoană împuternicită legal sau reprezentantul legal al acesteia depune o cerere la casa de asigurări de sănătate însoţită de o copie după actul de identitate și prescripția medicală cu indicația de protezare externă. Medicii curanţi care fac recomandarea sunt medici de specialitate: chirurgie generală, chirurgie plastică, estetică şi microchirurgie reconstructivă şi oncologie medicală. Pentru procurarea dispozitivului medical, pacienta se adresează (în perioada de valabilitate a deciziei) unuia dintre furnizorii aflați în contract cu CAS Olt, cu următoarele documente: decizia emisă de Casa de Asigurări de Sănătate Olt şi prescripţia medicală. ” transmite CAS Olt.\n\nDe la începutul anului și până in prezent au fost eliberate 72 decizii pentru procurarea unei proteze externă de sân și acesorii.",
  "metadata": {
    "original_file": "Ziarul_Gorjului_0020.html"
  }
}