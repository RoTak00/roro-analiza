{
  "title": "Milioane de români vor avea venituri majorate, după decizia Guvernului",
  "content": "Vești bune pentru milioane de oameni! Luni intră în vigoare o decizie mult așteptată a Guvernului Dăncilă.\n\nConcret, de la 1 aprilie 2019, se majorează alocațiile copiilor. În luna februarie, Guvernul a adoptat Ordonanţa de Urgență pentru majorarea alocaţiilor pentru copii din luna următoare celei în care intră în vigoare Legea bugetului de stat pe anul 2019.\n\nCum Legea bugetului de stat pentru anul 2019 a fost adoptată de preşedintele Klaus Iohannis, la 15 martie a.c. şi a intrat în vigoare la 18 martie, majorarea alocaţiilor se aplică de la 1 aprilie, conform OUG nr. 9/2019.\n\nCuantumul alocaţiilor de stat pentru copii va fi următorul: 300 lei pentru copiii cu vârsta de până la 2 ani sau de până la 3 ani, în cazul copilului cu handicap; 150 lei pentru copiii cu vârsta cuprinsă între 2 ani şi 18 ani, precum şi pentru tinerii care au împlinit vârsta de 18 ani şi urmează cursurile învăţământului liceal sau profesional, organizate în condiţiile legii, până la terminarea acestora; 300 lei pentru copiii cu vârsta cuprinsă între 3 ani şi 18 ani, în cazul copilului cu handicap.\n\nÎn luna august 2018, în România erau peste patru milioane de copii.\n\nDe reținut! După cum a anunțat ministrul Muncii, Marius Budăi, chiar dacă alocațiile se vor majora de la 1 aprilie, românii vor beneficia de bani de-abia în luna mai.",
  "metadata": {
    "original_file": "Ziarul_Gorjului_0338.html"
  }
}