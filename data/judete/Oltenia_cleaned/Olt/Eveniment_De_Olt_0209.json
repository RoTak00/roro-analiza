{
  "title": "Angajații Registrului Comerțului Olt protestează. Cer majorarea salariilor cu 15 la sută",
  "content": "Angajații Oficiului Registrului Comerțului de pe lângă Tribunalul Olt protestează de câteva zile, la fel ca și colegii lor din țară, revendicarea principală a acestora fiind o majorare a salariilor cu 15 la sută, având în vedere faptul că Oficiul Național al Registrului Comerțului este instituţia publică cu cel mai mic nivel de salarizare din Justiție.\n\nDacă în perioada 18 – 22 aprilie angajații de la Registrul Comerțului Olt au fost în grevă japoneză, purtând banderole negre, atât marți, 23 aprilie, cât și miercuri, 24 aprilie, salariații au participat la un miting în fața instituției, care s-a întins pe o durată de aproximativ o oră, zilnic. Iar vineri, 26 aprilie, este programat un mare protest la sediul Ministerului Justiției din București, la care vor participa și sindicaliști din județ.\n\nInspectorul specialist Monica Pietriș, președintele Sindicatului Angajaților din ONRC și reprezentant al Grupei Sindicale Olt, a spus că este alături de colegii săi pentru a obține cerințele pe care aceștia le au.\n\n„Sunt alături de colegii din ONRC, la nivel național, care solicită un nivel de salarizare corect. Spunem stop discriminărilor și inechităților salariale și asigurarea personalului necesar bunei desfășurări a activității. Ne-a ajuns cuțitul la os”, a declarat Monica Pietriș.\n\nIar SAONRC cere Guvernului României demersuri urgente pentru majorarea salariilor cu 15%, având în vedere faptul că Registrul Comerțului este instituția publică cu cel mai mic nivel de salarizare din Justiție. Totodată, sindicaliștii revendică acordarea sporului de risc şi suprasolicitare neuropsihică, drept care se acordă tuturor celorlalte categorii de salariați din familia ocupaţională „Justiţie”.",
  "metadata": {
    "original_file": "Eveniment_De_Olt_0209.html"
  }
}