{
  "title": "Acțiune maraton pentru depistarea șoferilor băuți și drogați, în Olt",
  "content": "Polițiștii din cadrul Inspectoratului de Poliție Județean Olt au desfășurat, în perioada 4-10 mai, activități în cadrul acțiunii ,,Alcohol & Drugs Marathon”, inclusă în operațiunea ,,Alcohol & Drugs”, a ROADPOL (Organizaţia Poliţiilor Rutiere din Europa),aproape 2.000 de șoferi fiind testați pentru depistarea celor aflați sub influența băuturilor alcoolice sau a unor substanțe psihoactive.\n\n„În cadrul activității, au fost aplicate 18 sancțiuni contravenționale pentru conducerea unui vehicul sub influența băuturilor alcoolice, respectiv cu o alcoolemie mai mică de 0,40 mg/l alcool pur în aerul expirat. Totodată, polițiștii au constatat și 10 infracțiuni pentru conducerea unui vehicul sub influența băuturilor alcoolice, respectiv cu o alcoolemie mai mare de 0,40 mg/l alcool pur în aerul expirat” , au transmis reprezentanții IPJ Olt.",
  "metadata": {
    "original_file": "Ziarul_Gorjului_0586.html"
  }
}