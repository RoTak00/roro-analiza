{
  "title": "Preşedinţii şi locţiitorii birourilor electorale din judeţ, pentru alegerile din 9 iunie, traşi la sorţi în şedinţă publică",
  "content": "Alegerile locale şi europarlamentare, care anul acesta sunt comasate, se apropie cu paşi repezi, având în vedere că vor avea loc în data de 9 iunie. Şi cum înainte de acestea trebuie făcute unele demersuri, Tribunalul Olt a anunţat marţi, chiar cu două luni înainte de desfăşurarea acestora, că luni, 15 aprilie, în cadrul unei şedinţe publice, va avea loc tragerea la sorţi a preşedinţilor şi locţiitorilor birourilor electorale din Olt, atât cel judeţean, cât şi cele de la nivelul celor 112 localităţi.\n\n„În ziua de 15 aprilie 2024, orele 10:00 vor fi desemnaţi, prin tragere la sorţi, în şedinţă publică, preşedintele şi locţiitorul Biroului Electoral de Circumscripţie Judeţeană nr.30 Olt, precum şi preşedinţii şi locţiitorii birourilor electorale de circumscripţie municipale, orăşeneşti şi comunale din judeţul Olt pentru alegerea autorităţilor administraţiei publice locale din data de 09 iunie 2024”, au transmis reprezentanţii Tribunalului Olt printr-un comunicat de presă.\n\nŞedinţa publică este programată a avea loc în Sala de şedinţe nr. 4 a Tribunalului Olt, cu sediul în municipiul Slatina, strada Mânăstirii, nr. 2.",
  "metadata": {
    "original_file": "Eveniment_De_Olt_0223.html"
  }
}