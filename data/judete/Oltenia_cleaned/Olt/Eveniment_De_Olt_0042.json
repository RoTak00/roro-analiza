{
  "title": "Comisarii Gărzii de Mediu Olt, verificări după ce mai multe persoane au dat foc unor deșeuri pe un teren din Slătioara. S-a făcut plângere penală la Poliție",
  "content": "Recent, comisarii Gărzii Naționale de Mediu – Comisariatul Județean Olt au primit o sesizare cu privire la faptul că pe un teren de pe raza unității administrativ teritoriale Slătioara au fost incendiate mai multe deșeuri. Comisarii de mediu olteni au verificat zona și au constatat că faptele se confirmă, fiind găsite mai multe zone unde s-au incendiat deșeuri, în spatele străzii Unirii găsindu-se la fața locului deșeuri reciclabile și deșeuri de cabluri electrice. În acest caz a fost făcută o plângere penală și la Poliție.\n\n„Din aprecierea comisarilor GNM-CJ Olt, deșeurile de cabluri electrice au fost depozitate in această zonă, mai puțin vizibilă, în vederea incendierii acestora pentru recuperarea metalului. Pentru că la fața locului nu s-au putut identifica persoanele care au colectat aceste deșeuri, s-a luat măsura confiscării deșeurilor de cabluri electrice și predarea acestora către societăți autorizate. De asemenea, a fost întocmită sesizare penală către IPJ Olt cu privire la încălcarea prevederilor OUG 92/2021 în această zonă, în vederea identificării persoanelor care realizează aceste fapte și tragerea acestora la răspundere conform prevederilor legale”, a transmis Garda de Mediu Olt printr-un comunicat de presă.",
  "metadata": {
    "original_file": "Eveniment_De_Olt_0042.html"
  }
}