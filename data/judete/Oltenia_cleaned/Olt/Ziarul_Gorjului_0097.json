{
  "title": "Consultații medicale gratuite, în Scornicești și Corbu",
  "content": "Doctorul Ionuț Puenea și o asociație de medici organizează pe 5 și 6 august consultații medicale gratuite în comuna Corbu și orașul Scornicești.\n\nAnunțul a fost făcut de medicul de familie din Potcoava, Valeria Secu, care a scris pe pagina sa de socializare că oamenii pot beneficia de consultații în specialitățile: Oftalmologie, Cardiologie, Psihiatrie, Medicină Internă, Urologie sau Endocrinologie.\n\n„Asociația Medicilor Creștini din România în colaborare cu Primăria Corbu, Primăria Scornicești și CMI Dr. Puenea Ionuț Marius organizează, în perioada 05 – 06 August 2022, o acțiune de voluntariat medical, în intervalul orar 9:30 – 16:00. Doritorii pot beneficia în mod gratuit de consultații de specialitate și investigații (Ecografie, EKG, măsurare tensiune arterială, măsurare glicemie).\n\nSe vor oferi consultații în următoarele specialități: Oftalmologie, Cardiologie, Psihiatrie, Pediatrie, Medicină Internă, Urologie, Endocrinologie. Persoanele nedeplasabile pot solicita consult la domiciliu” , a scris medicul pe pagina sa de socializare.",
  "metadata": {
    "original_file": "Ziarul_Gorjului_0097.html"
  }
}