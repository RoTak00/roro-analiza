{
  "title": "Spitalul Județean de Urgență Slatina a obținut acreditarea",
  "content": "Spitalul Județean de Urgență Slatina a obținut acreditarea, confirmându-și standardele de calitate și siguranță în îngrijirea pacienților și îmbunătățirea continuă a serviciilor medicale.\n\nTotodată, Spitalul de Psihiatrie Cronici Schitu Greci a primit avizul Ministerului Sănătății pentru înființarea a două noi secții de specialitate: Geronto-Psihiatrie și Adicții , extinzând astfel gama de servicii oferite pacienților. Noua secție de Geronto-Psihiatrie va oferi îngrijiri specializate pentru persoanele vârstnice cu demențe și Alzheimer, iar secția de Adicții va trata dependențele (toxicomanie, alcool, droguri), asigurând suport și terapii dedicate.\n\nPavilionul în care vor funcționa aceste două noi secții a fost realizat grație unui proiect al Consiliului Județean Olt, care a investit peste un milion de euro în infrastructură medicală de înaltă calitate, sporind astfel capacitatea și calitatea serviciilor oferite comunității.\n\n” Sunt două vești bune pentru Sănătatea județului Olt, pentru care adresez mulțumiri și felicitări corpului medical și echipelor manageriale ale celor două unități sanitare, pentru angajamentul și implicarea în îmbunătățirea sănătății comunității și pentru asigurarea unei îngrijiri medicale de calitate superioară. Investiția în Sănătate rămâne un obiectiv major al administrației noastre, iar aceste noi realizări marchează un pas important în direcția îndeplinirii țintelor pe care ni le dorim pentru județul Olt. ” a declarat Marius Oprescu, președintele CJ Olt.",
  "metadata": {
    "original_file": "Ziarul_Gorjului_0022.html"
  }
}