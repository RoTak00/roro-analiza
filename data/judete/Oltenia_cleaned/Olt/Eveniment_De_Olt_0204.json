{
  "title": "Deputatul PSD Florin Barbu, prezent de Florii printre legumicultorii din Olt: În 2025 se va inaugura Centrul de colectare din Izbiceni",
  "content": "Florin Barbu, deputat PSD de Olt și ministrul Agriculturii și Dezvoltării Rurale, și-a serbat ziua onomastică în mijlocul legumicultorilor din sudul județului. A fost în piața din Izbiceni și a stat de vorbă cu comercianții, cărora le-a promis că în anul 2025 se va inaugura Centrul de colectare din această comună.\n\nMinistrul Agriculturii nu a fost singur printre legumicultori, alături de el fiind Marian Gulie, primarul din Izbiceni și deputatul PSD de Olt Emil Albotă.\n\n„De Florii, printre legumicultorii din sudul județului Olt, la Izbiceni, unul dintre cele mai importante bazine legumicole din țară! Alături de primarul nostru Marian Gulie și de colegul meu, deputatul Emil Albotă, am stat de vorbă cu fermierii despre cum putem dezvolta atât comuna Izbiceni, cât și agricultura din sudul județului. Și pentru că în zi de sărbătoare se aduc vești bune, pe lângă proiecte și programe pentru susținerea fermierilor, le-am spus legumicultorilor că, în 2025, vom inaugura Centrul de Colectare din Izbiceni și că le vom asigura o piață de desfacere din care vor fi eliminați intermediarii. Munca lor va fi valorificată la prețul corect pentru că a venit timpul să producem românește, să cumpărăm românește și alegem românește!”, a declarat Florin Barbu, deputatul PSD de Olt.",
  "metadata": {
    "original_file": "Eveniment_De_Olt_0204.html"
  }
}