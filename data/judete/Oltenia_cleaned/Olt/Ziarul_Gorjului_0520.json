{
  "title": "Angajat de la ALRO, găsit spânzurat în garsoniera sa din Slatina",
  "content": "Un bărbat, în vârstă de 46 de ani, din Slatina, angajat al ALRO, care ar fi fost în șomaj tehnic, a fost găsit spânzurat luni, 11 iulie, în garsoniera sa de pe strada Prelungirea Tunari, din municipiu.\n\n„La data de 11 iulie, în jurul orei 08:30, Inspectoratul de Poliție Județean Olt a fost sesizat, prin apel 112, cu privire la faptul că un bărbat, în vârstă de 46 de ani, a fost găsit spânzurat, la domiciliu său, din municipiul Slatina. Pentru efectuarea de cercetări la fața locului, s-a deplasat echipa operativă din cadrul Poliției municipiului Slatina, care a stabilit faptul că bărbatul locuia singur. În urma examinării sumare a trupului bărbatului, s-a constatat faptul că acesta nu prezenta urme vizibile de violență pe suprafața corpului” , a declarat Ionuț Vasiloaica, purtătorul de cuvânt al Inspectoratului de Poliție Județean Olt.\n\nPotrivit unor surse din anchetă, un coleg l-a găsit fără suflare pe slătinean în garsonieră, atârnând de un cablu de Internet, de țeava de la gaze. Bărbatul a verificat ce s-a întâmplat cu colegul său, pentru că acesta nu îi mai răspunsese la telefon.\n\nSe pare că bărbatul ar fi lăsat și un bilet de adio, scris de mână, cu litere de tipar, mesajul fiind „Ultima variantă, o moarte”.\n\nTrupul slătineanului a fost transportat la Morga Spitalului Județean de Urgență Slatina, în vederea efectuării necropsiei și stabilirii cu exactitate a cauzei decesului.\n\nOamenii legii continuă cercetările, iar în cauză au întocmit dosar penal în care se fac cercetări sub aspectul săvârșirii infracțiunii de ucidere din culpă.",
  "metadata": {
    "original_file": "Ziarul_Gorjului_0520.html"
  }
}