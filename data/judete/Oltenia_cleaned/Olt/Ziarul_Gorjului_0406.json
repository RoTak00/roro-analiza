{
  "title": "Lipsa locurilor de muncă, cea mai mare problemă din Drăgănești. Primarul: „Trebuie să rezolvăm infrastructura, apoi să atragem investitori”",
  "content": "Marian Tudorică a devenit, oficial, primar al orașului Drăgănești-Olt în urmă cu două săptămâni. Primarul liberal, care a fost și viceprimar al localității în perioada 2012-2016, a precizat că problema cea mai gravă cu care se confruntă orașul este lipsa locurilor de muncă. Pentru a atrageri investitori, edilul trebuie, în primul rând, să rezolve problemele legate de infrastructură.\n\n„Sunt primar în funcție de două săptămâni. Sunt probleme, pentru că Drăgănești este un oraș mic, un oraș, fără infrastructură, fără fabrici și uzine, care să poată da locuitorilor locuri de muncă. Avem bancă și primărie… în rest, toată lumea s-a bazat pe agricultură. Cea mai mare problemă rămâne cea a locurilor de muncă. În primul rând, noi trebuie să rezolvăm infrastructura, apoi încercăm să atragem investitori care să ofere locuri de muncă. Suprafața pe care pot fi construite astfel de fabrici este de patru hectare, nu s-ar putea face o platformă industrială, ci doar mici întreprinderi”, a spus primarul din Drăgănești.\n\nEdilul a precizat că, în această perioadă, se ocupă de curățenia orașului, încercând să gestioneze corect și cazurile COVID, în Drăgănești 33 de persoane fiind în carantină.\n\n„În această perioadă, facem curățenie în oraș, stabilim anumite reguli. Pe COVID avem 33 de persoane carantinate, ce să vă spun, ne batem puțin și cu pandemia, până vom ieși la liman. Oamenii ascultă, poartă mască, am luat dezinfectant și îi ajutăm pe cei nevoiași”, a adăugat primarul din Drăgănești.",
  "metadata": {
    "original_file": "Ziarul_Gorjului_0406.html"
  }
}