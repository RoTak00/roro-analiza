{
  "title": "Olt: Peste 1.500 de amenzi și 104 permise de conducere, reținute",
  "content": "Polițiștii rutieri din cadrul IPJ Olt au derulat noi controale pe drumurile din județ, în perioada 4-19 iulie, fiind aplicate 1.530 de amenzi, în valoare totală de peste 300.000 de lei.\n\nCele mai multe amenzi au fost aplicate șoferilor, care au încălcat legislația în vigoare.\n\n„1.452 de sancțiuni contravenționale au fost aplicate pentru nerespectarea prevederilor Ordonanței de Urgență a Guvernului nr. 195/2002, privind circulația pe drumurile publice, republicată, cu modificările și completările ulterioare, 1.165 fiind aplicate pentru abaterile săvârșite de conducătorii auto, 27 pentru abaterile săvârșite de pietoni, 203 pentru abaterile săvârșite de bicicliști și 57 pentru abaterile săvârșite de căruțași ”, au transmis reprezentanții IPJ Olt.\n\nTotodată, polițiștii au reținut 104 permise de conducere, dintre care 41 pentru depășirea cu mai mult de 50 de km/h a vitezei maxime legale admise, 21 pentru conducerea pe drumurile publice a unui vehicul de către o persoană aflată sub influența băuturilor alcoolice (având o concentrație alcoolică mai mică de 0,40 mg/l alcool pur în aerul expirat) și 42 pentru alte abateri.\n\nDe asemenea, au mai fost reținute 84 de certificate de înmatriculare pentru conducerea unor autovehicule având defecțiuni tehnice sau pentru neîndeplinirea unor obligații legale.\n\nPolițiștii olteni au mai constatat 19 infracţiuni la regimul siguranţei circulaţiei pe drumurile publice, dintre care nouă pentru conducerea unui vehicul sub influența alcoolului sau a altor substanțe, cinci pentru conducerea unui vehicul fără permis de conducere, trei pentru punerea în circulație sau conducerea unui vehicul neînmatriculat și două alte infracțiuni.",
  "metadata": {
    "original_file": "Ziarul_Gorjului_0518.html"
  }
}