{
  "title": "Expoziţie inedită pentru caracaleni",
  "content": "Sala Polivalentă din municipiul Caracal va găzdui în perioada 22 – 29 ianuarie expoziţia de machete arhitecturale în format 3D. Acestea redau într-un mod realist şi detaliat 45 de obiective culturale şi istorice reprezentative amplasate de-a lungul cursului Dunării.\n\nOrganizatorul ineditei expoziţii este Federaţia Patronatelor din Regiunea Oltenia în parteneriat cu Fundaţia „Open Hand” din Bulgaria. Împreună implementează proiectul cofinanţat prin fondul European de Dezvoltare Regională „Dunărea – un fluviu cu o istorie bogată” prin programul Interreg. V-A România – Bulgaria 2014 – 2020, Axa2 – O regiune Verde.\n\nPanglica inaugurală va fi tăiată de primarul municipiului Caracal, Liviu Radu, luni 22 ian, începând cu ora 11.00. Caracalenii care doresc să viziteze inedita expoziţie, o pot face în fiecare zi începând cu data de 22 până pe 29 ianuarie în intervalul orar 11.00- 19.00.",
  "metadata": {
    "original_file": "Ziarul_Gorjului_0266.html"
  }
}