{
  "title": "Salariul oltenilor a crescut cu peste 16 la sută în ultima lună a verii, față de aceeași perioadă a anului trecut",
  "content": "Salariul mediu net al unui angajat din județ a fost de 4.801 lei în luna august a anului 2024 şi a crescut cu peste 16%, mai precis 16,3 la sută, faţă de aceeaşi perioadă a anului trecut, când a fost de 4.127 lei, anunţă reprezentanţii Direcţiei Regionale de Statistică. Astfel, la finalul ultimei luni a verii, Oltul era pe locul 10 în clasamentul județelor României ordonate descrescător.\n\nCâştigul salarial al unui oltean a fost în creştere cu 2,4% şi faţă de luna iulie, atunci acesta fiind de 4.687 lei. Cei mai mulţi bani se câştigă, în continuare, în domeniul industrie și construcții.\n\n„Pe sectoare ale economiei, comparativ cu luna anterioară, câştigul salarial mediu net în agricultură, silvicultură şi pescuit a scăzut cu 2,5 la sută (4.200 lei faţă de 4.307 lei), în industrie şi construcţii a crescut cu 4,4% (5.132 lei faţă de 4.917 lei), iar în sectorul servicii s-a înregistrat o creștere de 1,2 la sută (4.588 lei față de 4.536 lei)”, precizează statisticienii olteni.\n\nAşa cum o arată şi cifrele DRS Olt, în ultima lună a verii acestui an cel mai mare salariu l-au primit angajaţii din domeniul industrie şi construcţii, acesta fiind de 5.132 lei.\n\nTotodată, în august 2024 efectivul salariaţilor din judeţ a fost în scădere. Numărul angajaţilor a fost de 77.307 persoane, fiind mai mic cu 236 persoane faţă de aceeaşi lună a anului 2023, când numărul acestora a fost de 77.543. Din totalul salariaţilor înregistrat la nivel naţional, efectivul judeţului Olt reprezintă o pondere de 1,3%.",
  "metadata": {
    "original_file": "Eveniment_De_Olt_0064.html"
  }
}