{
  "title": "CAS Olt: ”21 de medicamente noi pe lista celor compensate”",
  "content": "Ministerul Sănătății va extinde lista de medicamente gratuite și compensate, începând cu data de 1 decembrie 2022, cele mai multe sunt destinate pacienților cu afecțiuni oncologice.\n\nÎn vederea creşterii accesului pacienţilor la tratamente inovative a fost extinsă lista medicamentelor compensate. Astfel, prin Hotărârea de Guvern din 2 noiembrie 2022, un număr de 21 de molecule au fost introduse în Lista care cuprinde denumirile comune internaţionale corespunzătoare medicamentelor de care beneficiază asiguraţii, cu sau fără contribuţie personală, pe bază de prescripţie medicală, în sistemul de asigurări sociale de sănătate, precum şi denumirile comune internaţionale corespunzătoare medicamentelor care se acordă în cadrul programelor naţionale de sănătate.\n\n”Actualizarea listei de medicamente gratuite și compensate prevede introducerea unui număr de 21 molecule noi destinate pacienților cu afecțiuni oncologice, Parkinson, insuficiență cardiacă, boli endocrine și metabolice, afecțiuni pulmonare cronice, angioedem ereditar și amiotrofie spinală musculară.\n\nCele mai multe medicamente nou introduse în listă, respectiv 8, sunt destinate pacienţilor cu afecţiuni oncologice. ” transmite CAS Olt.\n\nActualizarea listei de medicamente compensate şi gratuite intră în vigoare de la 1 decembrie 2022.",
  "metadata": {
    "original_file": "Ziarul_Gorjului_0083.html"
  }
}