{
  "title": "Accident cu patru mașini, între Șerbănești și Schitu",
  "content": "Două autoturisme și două autoutilitare au fost implicate într-un accident rutier ce a avut loc vineri, 8 iulie, în jurul orei 12.20, între comunele Șerbănești și Schitu, județul Olt.\n\nO tânără de 24 de ani, ce se afla la volanul unui autoturism, a ajuns la UPU Slatina.\n\n„Din primele verificări, polițiștii au constatat faptul că, în eveniment, au fost implicate patru autovehicule, dintre care două autoturisme conduse de o tânără, în vârstă de 24 de ani și de un bărbat, în vârstă de 50 de ani și două autoutilitare conduse de un bărbat, în vârstă de 53 de ani și de un alt bărbat, în vârstă de 31 de ani. În urma evenimentului rutier, tânăra, în vârstă de 24 de ani, din comuna Șerbănești, a necesitat îngrijiri medicale, fiind transportată la Spitalul Județean de Urgență Slatina”, au transmis reprezentanții IPJ Olt.\n\nÎn cauză, a fost întocmit un dosar penal sub aspectul săvârşirii infracţiunii de vătamare corporală din culpă, cercetările fiind continuate pentru stabilirea cu exactitate a tuturor împrejurărilor în care s-a produs evenimentul.",
  "metadata": {
    "original_file": "Ziarul_Gorjului_0525.html"
  }
}