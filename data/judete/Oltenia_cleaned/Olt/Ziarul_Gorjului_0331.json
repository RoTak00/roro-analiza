{
  "title": "Bani de la stat pentru familii din Olt",
  "content": "Guvernul a aprobat, miercuri, printr-o hotărâre, acordarea unor ajutoare de urgență în valoare de 550.200 lei, pentru sprijinirea a 147 familii și persoane singure aflate în situaţii de necesitate ori deosebite cauzate de incendii, inundații, alunecări de teren, probleme grave de sănătate sau alte cauze ce pot conduce la riscul de excluziune social.\n\nAstfel, 104.400 lei vor fi acordați celor 22 familii şi persoane singure din judeţele Alba, Bacău, Buzău, Dâmboviţa, Mureş, Neamţ, Olt, Prahova, Teleorman, Vâlcea, Vrancea şi municipiul Bucureşti, ale căror locuinţe, anexe gospodăreşti şi bunuri de folosinţă îndelungată au fost afectate de incendii. De asemenea, o sumă de 24.000 lei va ajunge la 5 familii şi persoane singure din Argeş, Caraş-Severin, Neamţ şi Vâlcea, ale căror locuinţe au fost afectate de ploi abundente şi alunecări de teren. Totodată, o sumă totală de 421.800 lei va fi acordată unui număr de 120 familii şi persoane singure din Argeş, Bacău, Bihor, Botoşani, Buzău, Călăraşi, Constanţa, Dâmboviţa, Dolj, Giurgiu, Gorj, Hunedoara, Ialomiţa, Iaşi, Ilfov, Mehedinţi, Mureş, Neamţ, Olt, Prahova, Sălaj, Sibiu, Suceava, Teleorman, Vaslui, Vâlcea, Vrancea şi municipiul Bucureşti, care se confruntă cu situaţii deosebite ca urmare a unor probleme grave de sănătate ori din alte cauze care pot conduce la riscul de excluziune socială. Beneficiarii acestor ajutoare au fost identificați în urma anchetelor sociale realizate de către agențiile județene pentru plăți și inspecție socială, respectiv a municipiului București. Aceste ajutoare de urgență se plătesc din fondurile prevăzute cu această destinație în bugetul Ministerului Muncii și Justiţiei Sociale.",
  "metadata": {
    "original_file": "Ziarul_Gorjului_0331.html"
  }
}