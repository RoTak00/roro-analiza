{
  "title": "ALRO dă în judecată ANAF şi Ministerul Finanțelor pentru o decizie de impunere suplimentară | Ziarul de Olt",
  "content": "Alro Slatina (ALR), producătorul de aluminiu, a anunțat că a dat în judecată ANAF și Ministerul Finanțelor, contestând o decizie de impunere suplimentară de 13,55 milioane lei (6,46 milioane lei impozit pe profit și 7,1 milioane lei TVA).\n\nAlro consideră decizia „netemeinică și nelegală”, iar contestația depusă la Ministerul Finanțelor a fost respinsă, cu excepția unei reduceri de 20.050 lei pentru accesorii din 2021.\n\nCompania solicită anularea parțială a obligațiilor fiscale și a penalităților, restituirea sumelor impuse și acoperirea cheltuielilor de judecată. În primele nouă luni din 2024, Alro a raportat un profit net de 126,8 milioane lei, comparativ cu o pierdere de 394 milioane lei în aceeași perioadă din 2023, iar cifra de afaceri a crescut cu 13%, la 2,5 miliarde lei.",
  "metadata": {
    "original_file": "Ziarul_De_Olt_0050.html"
  }
}