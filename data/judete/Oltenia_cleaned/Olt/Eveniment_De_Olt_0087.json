{
  "title": "Aproximativ 500 de locuri de muncă, oferite de peste 30 de angajatori olteni la Bursa de joburi de vineri",
  "content": "A crescut numărul anagajtorilor care vor oferi locuri de muncă la Bursa de joburi pentru absolvenți care este organizată de Agenţia Judeţeană pentru Ocuparea Forţei de Muncă Olt în dimineața zilei de vineri, 11 octombrie, începând cu ora 09:00, la Slatina – Casa Tineretului (zona Vălcea), strada Ecaterina Teodoroiu, nr. 1, și la Caracal – sediul Agentiei Locale, strada Toma Rușcă, nr. 3. Așadar, până joi la prânz confirmaseră prezența la bursă peste 30 de firme care oferă aproape 500 de locuri de muncă, 19 dintre ele fiind destinate oltenilor cu studii superioare.\n\n„Pentru aceasta acțiune au fost contactaţi 133 agenţi economici, din care 35 au confirmat participarea, cu un număr total de 497 locuri de muncă vacante, din care 19 sunt destinate persoanelor cu studii superioare, principalele meserii fiind: specialist îmbunătățiri procese, psiholog, economist, inginer electrician, inginer mecanic, inginer metalurg, lucrător comercial, gestionar, vânzător, casier, agent de securitate, tipograf, conducător auto, sudor, strungar universal, mecanic, electrician întreținere și reparații, confecționer textile, manipulant marfă, confecționer asamblor articole din textile și muncitori necalificați”, a declarat Elena Iordache, purtător de cuvânt al AJOFM Olt.\n\nSursa citată mai arată că bursa este destinată absolvenților, dar orice persoană aflată în căutarea unui job poate participa, indiferent de vârstă și de calificarea profesională.\n\nTotodată, reprezentanții agenției reamintesc faptul că participarea este gratuită atât pentru angajatori, cât și pentru persoanele aflate în căutarea unui loc de muncă.",
  "metadata": {
    "original_file": "Eveniment_De_Olt_0087.html"
  }
}