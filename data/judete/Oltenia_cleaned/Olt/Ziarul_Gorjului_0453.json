{
  "title": "DRUM JUDEȚEAN DIN OLT, MODERNIZAT CU FONDURI EUROPENE",
  "content": "Consilierii județeni au aprobat, în ședința ordinară de joi, 27 august, un proiect de hotărâre privind elaborarea documentației pentru modernizarea Drumului Județean 657 Recea (DJ653) – Valea Mare- Priseaca – Poboru – Spineni- DN67B.\n\nPrin intermediul acestui proiect locuitorii din nordul județului vor avea posibilitatea să ajungă mai repede la Slatina.\n\n„ Este un drum care leagă Slatina de nordul județului, deci un drum median pentru nordul județului. Dacă ne va reuși acest lucru, acel drum va fi foarte utilizat de către locuitorii din nordul județului. Adică în loc să mergi prin Scornicești, pe drumul național, tai direct distanța și ajungi la Slatina”, a declarat președintele Consiliului Județean Olt, Marius Oprescu.\n\nInvestiția va fi realizată cu fonduri europene ( în cadrul Programului Operațional Asistență Tehnică 2014-2020) , a mai precizat șeful administrației județene.\n\n„ Proiectul propus este deosebit de important pentru economia județului Olt , asigurând pe de o parte legătura între comunități economice cu identitate clară și pe de alta parte stimulând accesibiliatea către zone cu potențial economic în plină dezvoltare de pe traseul DJ 657 ”, se arată în raportul proiectului de hotărâre aprobat.",
  "metadata": {
    "original_file": "Ziarul_Gorjului_0453.html"
  }
}