{
  "title": "VIDEO. Accident cu două mașini, pe Drumul Expres",
  "content": "Traficul rutier este blocat pe Drumul Expres, pe sensul de mers Craiova către Pitești, în urma unui accident rutier produs luni, 20 iunie, în care au fost implicate două mașini.\n\nPotrivit IPJ Olt, traficul rutier pe Drumul Expres, pe sensul de mers Craiova către Pitești este deviat pe Drumul național 65.\n\n„În aceste momente, traficul rutier pe Drumul Expres 12 (DEx12) este blocat, pe sensul de mers Craiova către Pitești, la kilometrul 32, din cauza unui eveniment rutier în care au fost implicate 2 autoturisme, în care se aflau două persoane.\n\nPolițiștii Serviciului Rutier Olt sunt prezenți la fața locului pentru a stabili împrejurările producerii evenimentului.\n\nTraficul rutier pe Drumul Expres (DEx12) pe sensul de mers Craiova către Pitești va fi deviat, de la kilometrul 27, pe Drumul Național 65 – European 574, până la finalizarea cercetărilor”, au transmis reprezentanții IPJ Olt.\n\nDin primele date, se pare că vinovat de accident ar fi conducătorul unei mașini care a intrat cu aceasta pe contrasens și a lovit frontal un alt autoturism condus regulamentar dinspre Balș către Piatra Olt.",
  "metadata": {
    "original_file": "Ziarul_Gorjului_0546.html"
  }
}