{
  "title": "Schimbări la Prefectura Olt! | Ziarul de Olt",
  "content": "Încep să se vadă primele semne luate de Guvern priviind reducerea cheltuielilor statului. \n\n Informația zilei, venită pe surse, în spațiul public central, neoficială până acum, se referă și la reducerea numărului de posturi de subprefect, de la doi la unu, în județele cu populație sub cinci sute de mii de locuitori. Aici se încadrează și județul Olt, cu o populație estimată de puțin peste 383 mii de locuitori, potrivit ultimelor date oficiale.\n\nAproximativ un post de subprefect costă statul undeva la cinci zeci de mii lei lunar, aici incluzându-se venitul demnitarului și celelalte cheltuieli aferente cabinetului acestuia.\n\nLa Olt, în prezent sunt subprefecții Cosmin Floreanu și Ana Maria Ciaușu, în echipă cu prefectul Ștefan Nicolae. \n\n Măsura de reducere a posturilor de subprefect ar putea fi adoptată alături de o altă propunere venită tot astăzi, cea a reorganizării administrative, una care ar urma să fie luată în viitoarea sesiune parlamentară.",
  "metadata": {
    "original_file": "Ziarul_De_Olt_0023.html"
  }
}