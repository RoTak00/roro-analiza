{
  "title": "Cinci cursuri pentru șomerii din județ, organizate de AJOFM în aprilie. Pot deveni, printre altele, îngrijitor bătrâni la domiciliu, ajutor bucătar și frizer",
  "content": "Agenţia Judeţeană pentru Ocuparea Forţei de Muncă Olt a stabilit ca în luna aprilie a acestui an să organizeze cinci programe de formare profesională destinate unui număr de 70 de persoane din județ care la această dată se află în căutarea unui job.\n\nElena Iordache, purtător de cuvânt al AJOFM Olt, declară că principalele meserii/ocupații, în funcție de numărul de participanți, pentru care se vor organiza aceste cursuri gratuite pentru șomeri sunt: îngrijitor bătrâni la domiciliu – 14 locuri, ajutor bucătar – 14 persoane, frizer – 14 locuri, competențe digitale de utilizare a tehnologiei informației ca instrument de învăţare şi cunoaştere – 14 persoane și inspector in domeniul sănătatii şi securităţii în muncă – 14 locuri.\n\n„Serviciile de formare profesională sunt gratuite pentru şomerii indemnizaţi şi neindemnizaţi înregistraţi în evidenţa Agenţiei Judeţene pentru Ocuparea Forţei de Muncă Olt, iar persoanele care realizează venituri pot urma aceste programe de formare profesională suportând contravaloarea lor”, spune reprezentantul instituției.\n\nPentru detalii suplimentate, cei interesaţi să urmeze unul dintre cele șase cursuri gratuite se pot adresa Compartimentului Formare Profesională din cadrul AJOFM Olt, cu sediul în strada Dinu Lipatti, nr. 28, sau la numărul de telefon 0249.413.099.",
  "metadata": {
    "original_file": "Eveniment_De_Olt_0241.html"
  }
}