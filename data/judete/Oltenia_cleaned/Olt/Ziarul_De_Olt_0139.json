{
  "title": "ITM Olt: Au fost identificate patru persoane care desfășurau muncă nedeclarată. Angajatorii au primit amenzi în valoare de 80.000 lei | Ziarul de Olt",
  "content": "Inspectorii de muncă Olt au desfășurat în luna octombrie 2024, 189 controale, atât în domeniul relațiilor de muncă, cât și în domeniul securității și sănătății în muncă, în activitățile construcții, comerț cu amănuntul, transport rutier de mărfuri și persoane și agricultură.\n\nAu fost identificate peste 181 deficiențe pentru care s-au dispus măsuri de remediere. De asemenea, au fost identificate patru persoane care desfășurau muncă nedeclarată, iar celor doi angajatori care le foloseau fiindu-le aplicate amenzi în valoare de 80.000 lei.\n\n„În luna octombrie 2024, inspectorii de muncă din cadrul Inspectoratului Teritorial de Muncă Olt au efectuat 189 controale specifice, atât în domeniul relațiilor de muncă, cât și în domeniul securității și sănătății în muncă. Domeniile de activitate verificate din punct de vedere al respectării legislației specifice au fost: construcțiile, comerțul cu amănuntul, transportul rutier de mărfuri și persoane și agricultură. \n\n În urma verificărilor efectuate au fost identificate peste 181 deficiențe pentru care s-au dispus măsuri de remediere, cele mai frecvente fiind: neplata lunară a drepturilor salariale la data înscrisă în contractul individual de muncă; neacordarea repausului saptămânal și a concediului de odihnă; netransmiterea la termen, în Registrul General de Evidență a Salariaților, a contractelor individuale de muncă și a modificărilor acestora; neîncheierea în formă scrisă a contractelor individuale de muncă; neacordarea și neverificarea folosirii echipamentului individual de protecție; neefectuarea controlului medical periodic,iar pentru cele mai grave s-au aplicat 30 sancțiuni, din care 18 avertismente și 12 amenzi în valoare totală de 133.000 lei. În luna octombrie 2024, inspectorii de muncă au identificat patru persoane care desfășurau muncă nedeclarată, celor doi angajatori care le foloseau fiindu-le aplicate amenzi în valoare de 80.000 lei. De asemenea, în cursul lunii trecute, au fost comunicate instituției noastre un număr de 19 evenimente, soldate cu 19 persoane care au suferit incapacitate temporară de muncă” , se arată în comunicatul ITM Olt.",
  "metadata": {
    "original_file": "Ziarul_De_Olt_0139.html"
  }
}