{
  "title": "BANI PENTRU PRIMĂRIILE DIN OLT DE LA GUVERNUL ORBAN. Cine a primit cei mai mulți bani",
  "content": "Guvernul condus de premierul Ludovic Orban a aprobat, în şedinţa de la sfârşitul săptămânii trecute, alocarea sumei de peste 1,33 miliarde de lei din Fondul de rezervă bugetară la dispoziția Guvernului pentru plata cheltuielilor curente și de capital necesare funcţionării primăriilor din 2.858 de localități, iar 35.102.000 lei ajung în Olt.\n\nPrimăriile din județul Olt primesc bani de la Guvern, pentru „plata unor cheltuieli”. Cele mai mari sume sunt alocate către primăriile Balș, Scornicești și Caracal. De cealaltă parte, cele mai mici sume merg spre Izbiceni, Pleșoiu și Leleasca.\n\nDecizia a fost luată întrucât respectivele localități nu au capacitatea financiară de a susține integral din bugetele locale asigurarea cheltuielilor de funcționare ale primăriilor (salarii, iluminat, telefonie etc.), de finanțare a instituțiilor publice (învățământ, poliție locală, obiective culturale etc.), pentru plata furnizorilor de bunuri și servicii, precum și pentru continuarea unor proiecte care se aflau în derulare.",
  "metadata": {
    "original_file": "Ziarul_Gorjului_0439.html"
  }
}