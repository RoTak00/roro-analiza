{
  "title": "Unde merg pensionarii olteni la tratament",
  "content": "Casa Judeţeană de Pensii (CJP) Olt a pus în vânzare o nouă serie de bilete de tratament (seria a VIII-a), prezentarea pensionarilor în staţiuni fiind în perioada 2-7 iulie 2019. Pentru această serie, pensionarilor din Olt le-au fost repartizate 229 de bilete în stațiunile balneo-climaterice din ţară.\n\nCele mai multe locuri în staţiuni sunt disponibile la Olăneşti (44 de locuri), 21 de bilete în staţiunea Govora, 18 locuri la Covasna,16 locuri în staţiunea Herculane și câte 14 locuri în stațiunile Felix, Căciulata și Saturn.\n\nAlte staţiuni solicitate de pensionarii olteni sunt: Călimănești -13 bilete, la Amara sunt repartizate 12 tichete, Bala-10 tichete, Mangalia-nouă bilete, Buziaș-opt bilete și Eforie Nord-șapte bilete.\n\nNu în ultimul rând, oltenii care au optat pentru staţiunile Neptun și Pucioasa, Techirghiol și Tușnad au la dispoziţie câte patru bilete, respectiv câte două bilete în Geoagiu, Sinaia, Slănic Moldova, Slănic Prahova, Sovata și Vatra Dornei, în vreme ce în stațiunea Moneasa este disponibil un bilet.\n\n„Persoanele care se regăsesc pe listă pot ridica biletele de tratament de la sediul Casei Judeţene de Pensii Olt în zilele de luni şi miercuri, până în data de 24 iunie, inclusiv. Biletele de tratament din seria 8 – 2019 rămase disponibile se vor afişa în data de 25 iunie şi se vor vinde în data de 26 iunie 2019” , a declarat directorul executiv al CJP Olt, Iulian Smarandache.\n\nDiagrama de alocarea biletelor se află afişată la sediul Casei Judeţene de Pensii, dar şi pe site-ul instituţiei, www.cjpolt.ro .",
  "metadata": {
    "original_file": "Ziarul_Gorjului_0301.html"
  }
}