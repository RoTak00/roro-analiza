{
  "title": "Primarul Slatinei, mulțumiri și aprecieri pentru deputatul liberal de Olt Gigel Știrbu!",
  "content": "Deputatul liberal Gigel Știrbu dă dovadă de responsabilitate și a votat, astăzi, proiectul de lege de care Primăria Slatina avea nevoie pentru a construi o șosea de centură. A trecut peste orgoliile politice și a pus umărul la înfăptuirea acestui proiect atât de important pentru slătineni. Primarul Slatinei, Emil Moț, i-a transmis mulțumirile sale.\n\n„Îi mulțumesc foarte mult domnului deputat George Știrbu, pentru votul acordat astăzi legii de care depindea construcția centurii mediane a Slatinei. Apreciez faptul că a reușit să pună binele slătinenilor mai presus de orice convingere politică și îi mulțumesc în numele tuturor locuitorilor orașului, care vor beneficia de șoseaua pe care o construim”, a declarat primarul Emil Moț. \n\n Primarul Slatinei l-a rugat pe Gigel Știrbu să sprijine acest proiect încă din momentul în care se afla la comisiile de specialitate ale Camerei Deputaților. Asta după ce senatorii liberali votaseră împotriva lui și practic, împotriva dezvoltării Slatinei.\n\nȘoseaua de centură care leagă zonele industriale ALRO și Pirelli va avea o lungime de 5,6 kilometri, cu o bandă jumătate pe sens. Șase parcări pentru tiruri și mașinile de marfă vor fi dispuse pe acest traseu, fiind eliberate astfel străzile Cireașov, Pitești și Drăgănești, sufocate în prezent de mașinile mari parcate aici.",
  "metadata": {
    "original_file": "Ziarul_Gorjului_0486.html"
  }
}