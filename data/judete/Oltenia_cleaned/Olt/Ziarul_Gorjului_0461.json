{
  "title": "CJ Olt a decis. Produsele din Programul „Laptele și cornul”, redistribuite în mai multe instituții din Olt",
  "content": "Într-o ședință extraordinară, Consiliul Județean Olt a aprobat joi, 20 august, redistribuirea produselor contractate din Programul pentru Școli „Laptele și Cornul” ce nu au mai ajuns la elevii olteni, cursurile fiind suspendate de la jumătatea lunii martie din cauza epidemiei de coronavirus.\n\nAstfel, toate aceste produse, ce erau distribuite în școli prin intermediul societății Matra Scornicești, fie că vorbim de lapte, de corn sau de fructe, vor ajunge în centrele de ocrotire din cadrul DGASPC Olt, la Spitalul Județean de Urgență Slatina, la Spitalul de Psihiatrie Schitu, dar și la beneficiarii de ajutor social din comunele județului.\n\nPreședintele CJ Olt, Marius Oprescu, a dat asigurări că produsele sunt în termen de garanție și că vor ajunge la categoriile sociale defavorizate.\n\n„Am redistribuit aceste produse, laptele și cornul, către Spitalul Slatina, Spitalul de Psihiatrie Schitu, către Direcția Copilului, diferența fiind data către toate UAT-urile, pentru a ajunge la beneficiarii Legii 416, care au venituri minime. Vorbim de produse care sunt în termen de garanție și tocmai de aceea ședința a fost de îndată. În baza normele care au apărut acum două zile să le putem distribui, ca ele să nu expire. Sunt toate produsele care au fost contractate, erau cu etichetă pentru a nu fi vândute că făceau parte din Program. Sunt în regulă, le-am achiziționat și le redistribuim. Azi am luat această decizie”, a spus Marius Oprescu.",
  "metadata": {
    "original_file": "Ziarul_Gorjului_0461.html"
  }
}