{
  "title": "Zilele Municipiului Caracal",
  "content": "Evenimentele culturale desfăşurate la Caracal cu prilejul sărbătoririi a 479 de ani de atestare documentară, au continuat şi luni 20 noiembrie prin lansarea a două cărţi de către Asociaţia „Fii şi prietenii Caracalului”. Prima carte care a fost prezentată de către preşedintele interimar al Asociaţiei, inginerul Marian Doldurea, a fost „Contribuţii la biografia lui Constantin Poroineanu (scrisori şi alte documente) ”- autori; Ion Tîlvănoiu, Vasile Radian şi Floriana Tîlvănoiu, iar cea de a doua a fost cartea „Conducătorii Judeţelor Olt şi Romanaţi, De la Ispravnici la Prefecţii de Azi”. Evenimentul desfăşurat la Teatrul Naţional din localitate, s-a bucurat de prezenţa unui număr mare de iubitori de carte, istorici, profesori, oameni de cultură, membrii Asociaţiei „Fii şi prietenii Caracalului” .\n\nSeria manifestărilor culturale prilejuite de aniversarea a 479 de ani de atestare documentară a Caracalului, au continuat şi în această săptămână. Ziua de început a săptămânii a fost dedicată folclorului. Astfel Ansamblul Folcloric” Romanaţi” al Centrului Cultural Municipal Caracal, a susţinut un spectacol extraoridnar „De la Olt în Romanaţi” în sala de spectacole a Teatrului Naţional, printre invitaţi numărându-se şi „Rapsozii Oltului de Jos” de la Drăgăneşti Olt.\n\nSăptămâna trecută, Ansamblul Folcloric „Romanaţi” a fost invitat la cea de a 38 ediţie a Târgului de Turism al României, desfăşurat la Romexpo Bucureşti, unde au prezentat un program de cântec, joc şi voie bună, dar şi frumosul port romanaţean.",
  "metadata": {
    "original_file": "Ziarul_Gorjului_0281.html"
  }
}