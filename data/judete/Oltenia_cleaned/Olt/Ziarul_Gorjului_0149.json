{
  "title": "OLT: 500 de candidați vor la catedră",
  "content": "Aproape 500 de candidați din Olt s-au înscriși la Examenul de Titularizare din acest an. Aceștia vor susține concursul la 39 de discipline. Cei mai mulți înscriși sunt la educatori – 136, urmați de cei de la învățători – 73, limba română – 48, educație fizică și sport – 38, matematică – 22, limba engleză – 20 și istorie – 15.\n\nCandidații care doresc să ajungă la catedră trebuie să susțină proba scrisă a concursului de Titularizare în două centre de examen în județ, respectiv la Colegiul Național „Ion Minulescu” Slatina – 273 de candidați și Liceul Tehnologic Metalurgic Slatina – 225 de candidați.\n\nLa nivelul județului sunt 18 catedre titularizabile, dintre care cinci în învățământul vocațional artistic, muzică instrumentală – pian, cinci în învățământul special, trei în învățământul postliceal sanitar, două la discipline tehnologice și două de educatoare. Totuși, profesorii mai pot ocupa și un post netitularizabil, fie că este întreg sau fracțiune, numărul total al acestora fiind de 607.\n\nProba scrisă a concursului de Titularizare a personalului didactic din învățământul preuniversitar va avea loc pe 29 iulie, iar primele rezultate vor fi afișate pe 4 august. Contestațiile vor putea fi depuse pe 4 și 5 august, iar în data de 11 august vor fi anunțate rezultatele finale. 13 august este data la care are loc repartizare a candidaților care au obținut minimum nota 7 (șapte) la proba scrisă a examenului național, respectiv pe posturile titularizabile din Olt ce vor fi ocupate de dascăli în ordinea descrescătoare a mediei. Totodată, în perioada 20 – 28 august vor fi emise și comunicate deciziile de repartizare pe post sau catedră.",
  "metadata": {
    "original_file": "Ziarul_Gorjului_0149.html"
  }
}