{
  "title": "Ultima seară când Moș Crăciun merge cu autobuzul prin municipiul Slatina",
  "content": "Se pare că și anul acesta cursele cu Autobuzul lui Moș Crăciun s-au bucurat de succes, seara zilei de duminică fiind ultima din această perioadă a sărbătorilor de iarnă când acesta va circula prin municipiul Slatina. Și cum cererea a fost mare, în acest weekend, a circulat nu unul, ci două autobuze ale Moșului.\n\nAșadar, cele două autobuze ale societății de transport public din oraș, Loctrans, vor circula și duminică, 22 decembrie, în intervalul orar 16:30 – 21:00, traseul fiind fostul Magazin Oltul – Parcul Tineretului și retur. Iar la volanul celor două mijloace de transport în comun vor fi nimeni alții decât ajutoarele Moșului.\n\nCopiii, însoțiți de părinți sau bunici, vor fi întâmpinați cu dulciuri, iar în autobuze vor răsuna, bineînțeles, colindele. Cursele vor fi gratuite.\n\n„Vă așteptăm și mâine pentru că este ultima zi când Moș Crăciun ne plimbă cu autobuzul în «Slatina de Poveste!». În intervalul 16:30 – 21:00 vom avea două autobuze ale Moșului, cu dulciuri și colinde! Totul gratuit! Merry Christmas!”, a fost mesajul transmis de reprezentanții Loctrans Slatina.\n\nAutobuzul lui Moș Crăciun a fost doar o mică parte a evenimentul „Slatina de Poveste!”, gândit anul acesta de Primăria municipiului Slatina după un concept al poveștii „Hansel și Gretel”.\n\nDe asemenea, în acest sfârșit de săptămână, și „Căsuța lui Moș Crăciun” a avut o altă locație. Din zona Fântâna Speranței, aceasta s-a mutat pe Esplanda Slatinei, începând de vineri, 20 decembrie, și până duminică, 22 decembrie, programul când cei mici s-au putut întâlni cu Moșul fiind în intervalul orar 18:00 – 20:00. Bineînțeles, accesul la căsuța lui Moș Crăciun este gratuit!",
  "metadata": {
    "original_file": "Eveniment_De_Olt_0030.html"
  }
}