{
  "title": "Sărbătoarea \"Botezul Cailor\" de la Slătioara, la ediția cu numărul 32",
  "content": "A mai trecut un an și de marea sărbătoare a Bobotezei, în comuna Slătioara, tradiția continuă să fie dusă mai departe. Așadar, luni, 6 ianuarie, chiar dacă afară nu este ger de crapă pietrele așa cum se întâmpla cu ani în urmă, Târgul Comunal din localitatea limitrofă municipiului Slatina va găzdui o nouă ediție a Sărbătorii „Botezul Cailor”.\n\nÎn anul 2025, evenimentul cu tradiție la nivelul județulu a ajuns la cea de-a 32-a ediție și, așa cum ne-am obișnuit deja, va avea două mari momente, respectiv desemnarea celor mai frumoși cai, dar și alegerea celor mai puternici armăsari, fiind așteptați să de înscrie zeci de concurenți din Olt, și numai, așa cum s-a întâmplat și în ceilalți ani.\n\nBineînțeles că totul se va întâmpla după ce un preot al Parohiei Slătioara, la sfârșitul slujbei de Bobotează și sfințire a apei, va veni în târg pentru a boteza caii.\n\nPotrivit lui Savu Ungureanu, primarul comunei, evenimentul este programat a începe la ora 11:00: „‘Botezul Cailor’ – tradiție la Slătioara. Sărbătoarea de Bobotează aduce în fiecare an la Slătioara cei mai frumoși și puternici armăsari. Aceasta se va desfășura luni, în data de 6 ianuarie 2025, la Târgul Comunal, începând cu ora 11:00. Vă așteptăm!”.",
  "metadata": {
    "original_file": "Eveniment_De_Olt_0022.html"
  }
}