{
  "title": "Certitudine, la Slatina nu vor fi alegeri parțiale anticipate! | Ziarul de Olt",
  "content": "Joi, 21 noiembrie a avut loc ședința Consiliului Local Slatina, cu 21 de prezenți din tot atâția. \n\n Practic, scenariul alegerilor parțial anticipate pentru Consiliul Local a picat.\n\nAu depus jurământul cei care au lipsit de la ședința de săptămâna trecută. Liberalii slătineni și-au completat lista cu supleanți în urma demisiei celor aflați pe lista de aleși inițială. \n\n La ședința de astăzi au participat primarul Mario De Mezzo, prefectul județului, Ștefan Nicolae.\n\nPractic, pentru următorii patru ani, în CL Slatina, PNL are o majoritate la limită, în condițiile în care consilierii locali Emil Popa și Gigi Vîlceleanu, aleși pe listele PSD, deveniți idezirabili pentru partidul lor, s-au poziționat deja pe partea dreaptă, privind din sală.\n\nInteresantă va fi și poziția celor doi aleși de la AUR. De dreapta practicant, Gabriel Dima Buliteanu pare dispus să săvârșască un adulter cu stânga pesedistă în timp ce colega sa de partid, Mădălina Văle este privită cu admirație de liberali. Urmează ca în ședința următoare să fie alese comisiile de specialitate, niște foruri democratice specializate în numărat frunze din parcuri, iar alegerea viceprimarilor, undeva după turul doi de la prezidențiale. Nume vehiculate sunt Valentin Mihalache, Mădălina Văle, Andrei Bălan, Valeriu Matei, Gabriel Buliteanu. Însă, șansele ultimilor doi sunt cam aceleași pe care le au în fiecare an echipele românești de fotbal să ajungă în Liga Campionilor.\n\nTimpul urmează să decidă cine vor fi coechipierii din executiv ai lui Mario De Mezzo, un primar dispus să cedeze o participație din putere pentru a le oferi pesediștilor, după 12 ani, privilegiul de a fi spectatori în administrația slătineană. Sau, critici!",
  "metadata": {
    "original_file": "Ziarul_De_Olt_0115.html"
  }
}