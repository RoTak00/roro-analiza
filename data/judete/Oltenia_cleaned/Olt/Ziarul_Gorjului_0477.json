{
  "title": "Doi primari din Olt, confirmați cu COVID-19",
  "content": "Doi primari din Olt au fost confirmați, sâmbătă, 18 iulie, cu COVID-19.\n\nPrimul care a primit rezultatul testului pozitiv este Savu Ungureanu, primarul comunei Slătioara. Acesta a fost testat în Laboratorul de Genetică Moleculară al Direcției Sanitar Veterinară și pentru Siguranța Alimentelor Olt, după ce ar fi intrat în contact cu un caz confirmat.\n\nUngureanu s-a izolat singur într-o altă locație și nu în locuința sa, starea sa de sănătate fiind una bună, pentru că nu prezintă simptome. Persoanele cu care acesta a intrat în contact în ultimele zile vor fi testate la noul coronavirus.\n\nTest pozitiv la virusul SARS-COV2 și pentru primarul din Scornicești, Ion Prioteasa, acesta testându-se la o clinică privată din Capitală. Primarul nu prezintă simptome specifice și se află izolat la domiciliu. Și în acest caz, DSP Olt va demara o anchetă epidemiologică.",
  "metadata": {
    "original_file": "Ziarul_Gorjului_0477.html"
  }
}