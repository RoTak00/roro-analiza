{
  "title": "CAS Olt anunță serviciile medicale de care pot beneficia persoanele neasigurate",
  "content": "Reprezentanții Casei de Asigurări de Sănătate (CAS) Olt au anunțat că persoanele care nu fac dovada calităţii de asigurat beneficiază de servicii medicale, în cadrul unui pachet minimal de servicii medicale.\n\n„Persoanele neasigurate beneficiază de servicii medicale pentru situaţiile de urgenţă medico-chirurgicală, de supraveghere şi depistare de boli cu potenţial endemo-epidemic, consultaţii de monitorizare a evoluţiei sarcinii şi lăuziei, de planificare familială, servicii de prevenție și activităţi de suport. De asemenea, beneficiază gratuit și de servicii de medicină dentară de urgenţă. Medicaţia pentru cazurile de urgenţă se asigură din trusa medicală de urgenţă existentă în cabinetul medical. Trebuie știut însă că persoanele care beneficiază de pachetul minimal de servicii medicale suportă integral costurile pentru investigaţiile paraclinice recomandate şi tratamentul prescris de medic”, au transmis reprezentanții CAS Olt.\n\nDe asemenea, orice persoană indiferent dacă este asigurată sau nu, are posibilitatea de a se adresa unui centru de permanență pentru probleme de sănătate, care nu pun viața în pericol și nu necesită intervenția rapidă a cadrelor medicale de la unitățile de primiri urgențe din cadrul spitalului.\n\nMedicii de familie pot să acorde în cadrul centrelor de permanenţă următoarele servicii medicale: asistenţă medicală în afecţiunile acute şi urgenţele medico-chirurgicale, în limitele competenţei medicului de familie şi posibilităţilor tehnice, trimitere către alte specialităţi în vederea internării, în situaţiile care depăşesc competenţele medicului de familie și administrarea medicaţiei necesară tratamentului de urgenţă care se asigură din trusa de urgenţă a centrului de permanenţă.",
  "metadata": {
    "original_file": "Ziarul_Gorjului_0098.html"
  }
}