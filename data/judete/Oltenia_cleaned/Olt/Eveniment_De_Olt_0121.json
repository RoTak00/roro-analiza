{
  "title": "Olt: Producţia industrială a crescut cu 5% în prima jumătate a acestui an faţă de perioada similară din 2023",
  "content": "Producţia industrială în judeţul Olt a crescut cu 5% în prima jumătate a acestui an faţă de aceeaşi perioadă a anului trecut, creşterea fiind mai mare în luna iunie, potrivit unei analize a indicatorilor economici transmisă AGERPRES, luni, de Direcţia Regională de Statistică (DRS) Olt.\n\n„Producţia industrială a crescut în primele şase luni ale anului 2024 faţă de aceeaşi perioadă din anul precedent, concomitent cu luna iunie 2024 comparativ cu luna similară din anul 2023. Astfel, în perioada 1 ianuarie – 30 iunie 2024 faţă de aceeaşi perioadă din anul anterior, indicele producţiei industriale a crescut cu 5%, iar în luna iunie 2024 faţă de luna corespunzătoare din anul precedent, creşterea indicelui producţiei industriale (IPI) a fost 17,2%”, a detaliat sursa citată.\n\nUnităţile industriale au asigurat, în prima parte a acestui an, peste 98% dintre mărfurile exportate din judeţul Olt, iar fabricile de prelucrare şi producere a metalelor (prelucrarea oţelului, producerea şi prelucrarea aluminiului) şi cele de cauciucuri şi materiale plastice au furnizat peste 80% dintre produsele pentru export.\n\nFabricile de producere a echipamentelor electrice au furnizat 11% din totalitatea mărfurilor exportate, în unităţile de confecţii textile, unde mare parte a producţiei este realizată în sistem lohn, au mai produs doar 1,3% din totalul mărfurilor exportate, proporţia lor în structura exporturilor scăzând la jumătate faţă de anii de dinaintea pandemiei.",
  "metadata": {
    "original_file": "Eveniment_De_Olt_0121.html"
  }
}