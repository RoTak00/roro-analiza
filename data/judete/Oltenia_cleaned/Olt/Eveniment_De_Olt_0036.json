{
  "title": "Olt: Peste 800 de cultivatori de usturoi din judeţ primesc sprijin financiar de 1.500 euro",
  "content": "Peste 800 de cultivatori de usturoi din judeţul Olt sunt eligibili pentru a primi sprijin financiar de 1.500 de euro pe hectar, plăţile, în sumă totală de peste 13 milioane lei, fiind făcute începând de luni, potrivit directorul adjunct al Direcţiei Agricole Judeţene (DAJ) Olt, Mihaela Mareş.\n\nBeneficiarii eligibili pentru sprijinul financiar de 1.500 de euro au cultivat 1.776 de hectare cu usturoi şi au reuşit să producă şi să valorifice o cantitate de cel puţin 3.000 de kilograme pe hectar.\n\n„Avem 822 beneficiari eligibili cu o suprafaţă de 1.776 hectare. Ei vor primi în total 13.144.649 lei. Fermierii au avut de valorificat 3.000 kilograme pe hectar şi au reuşit să producă şi vândă această cantitate de usturoi. Suprafaţa cultivată a crescut de la un an la altul, este un program binevenit. Astăzi a început plata acestui sprijin financiar”, a spus Mihaela Mareş.\n\nSprijinul financiar pe care îl primesc producătorii de usturoi se acordă prin schema de ajutor de stat pentru compensarea pierderilor în contextul crizei provocate de agresiunea Rusiei împotriva Ucrainei.\n\nCultivatorii de usturoi au mai primit un sprijin financiar de 1.500 de euro, prin aceeaşi schemă de ajutor, şi în luna iulie.",
  "metadata": {
    "original_file": "Eveniment_De_Olt_0036.html"
  }
}