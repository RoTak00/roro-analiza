{
  "title": "LIVIU VOICULESCU: „Guvernul liberal a acordat în Municipiul Slatina și județul Olt finanțări pentru investiții în valoare totală de peste 70 milioane de lei”",
  "content": "Candidatul PNL la funcția de primar al municipiului Slatina, Liviu Voiculescu, susține într-o postare pe pagina sa de facebook că, în ciuda speculațiilor și fake-urilor lansate de adversarii politici, mediul de afaceri din județul Olt a beneficiat de sprijin financiar din partea Guvernului liberal. Dovadă stă faptul că, până în prezent, județului Olt i-au fost alocate pentru investiții peste 70 de milioane de lei.\n\n„ Dincolo de speculațiile și fake-urile aruncate public de adversarii politici, mediul de afaceri din România a primit cu gratitudine măsurile fiscale ale statului. Ceea ce înseamnă că, departe de a părea o afirmație electorală gratuită, mediul antreprenorial românesc privește cu încredere spre actualul Guvern. La baza acestei certitudini stau cifrele înregistrate în ultima perioadă privind solicitările de creditare pentru investiții ale intreprinderilor mici și mijlocii, dar și sumele acordate acestora de către Guvern ca sprijin financiar.\n\nPână în acest moment Guvernul liberal a acordat în Municipiul Slatina și județul Olt finanțări pentru investiții în valoare totală de peste 70 milioane de lei, direcționate către 510 microintreprinderi, 192 intreprinderi mici și 45 de intreprinderi mijlocii ”, a spus Voiculescu.",
  "metadata": {
    "original_file": "Ziarul_Gorjului_0464.html"
  }
}