{
  "title": "Razie pe drumurile județului, de Rusalii. Zeci de șoferi au rămas pietoni",
  "content": "Polițiștii olteni au efectuat ample acțiuni de control pe drumurile județului, în minivacanţa Rusaliilor, fiind aplicate 518 amenzi, în valoarea totală de peste 160.000 de lei.\n\nTotodată, 65 de permise de conducere au fost reținute.\n\n„Pentru abaterile constatate la regimul rutier, polițiștii au reținut 65 de permise de conducere și 23 de certificate de înmatriculare. De asemenea, au fost constatate și 51 de infracţiuni, dintre care 22 contra persoanei, 12 la regimul siguranţei circulaţiei pe drumurile publice, 9 contra patrimoniului și 8 alte infracțiuni.\n\nAstfel de activități vor fi desfășurate și în perioada următoare, motiv pentru care recomandăm cetățenilor să respecte normele privind circulația pe drumurile publice, să adopte o conduită preventivă la volan și să respecte normele de conviețuire social ”, au transmis reprezentanții IPJ Olt.\n\nÎn această perioadă, poliţiştii au intervenit la peste 300 de solicitări, dintre acestea 128 fiind sesizate prin Serviciul Național Unic pentru Apeluri de Urgență 112.",
  "metadata": {
    "original_file": "Ziarul_Gorjului_0557.html"
  }
}