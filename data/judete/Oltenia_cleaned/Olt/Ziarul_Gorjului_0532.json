{
  "title": "VIDEO. O bătrână din Pleșoiu a căzut într-o fântână",
  "content": "UPDATE: Femeia a fost extrasă cu ajutorul echipamentelor pentru intervenții în medii ostile vieții, cu semne vitale prezente.\n\nPlutonierul Major Lincă Dumitru, din cadrul Detașamentului Slatina, a coborât în fântână de două ori și a asigurat victima.\n\nPacienta prezintă hipotermie și a fost transportată la UPU Slatina de echipajul cu medic de la Serviciul Județean de Ambulanță Olt.\n\nLa locul evenimentului au acționat aproximativ 20 de pompieri, cu o autospecială complexă pentru intervenție și descarcerare, un echipaj SMURD, o autospecială pentru intervenție la înălțime, un container multirisc, două buldoexcavatoare și un excavator.\n\nPolițiștii efectuează cercetări pentru stabilirea situației de fapt, fiind întocmit un dosar penal sub aspectul săvârșirii infracțiunii de vătămare corporală din culpă.\n\nO femeie de 82 de ani, din comuna Pleșoiu, satul Arcești, județul Olt, a căzut într-o fântână cu apă. Intervenția pompierilor Detașamentului Slatina este deosebit de complexă.\n\n„Femeie, 82 de, căzută în fântână cu apă. Acționează pompierii Detașamentului Slatina cu o autospecială complexă, un echipaj SMURD și două buldoexcavator de la SVSU și un container multirisc. Femeia este în viață, se introduce permanent aer cu ajutorul aparatului cu aer comprimat, cu aducțiune ”, au transmis reprezentanții ISU Olt.\n\nPotrivit ISU Olt, fântâna are adâncimea de aproximativ 10 metri și diametru de aproximativ 40 de centimetri. Din cauza diametrului foarte mic, se acționează cu cele două buldoexcavatoare, pentru îndepărtarea pământului și extragerea tuburilor.",
  "metadata": {
    "original_file": "Ziarul_Gorjului_0532.html"
  }
}