{
  "title": "Restricții de circulație în Slătioara și Piatra-Olt",
  "content": "Sunt restricții de circulație pe Drumul Județean 677, în localitățile Slătioara și Piatra-Olt.\n\nReprezentanții IPJ Olt au anunțat că, în satul Criva de Sus, vor fi efectuate lucrări de consolidare a liniei de cale ferată, traficul rutier fiind închis total în zona trecerii la nivel cu calea ferată.\n\n„Astăzi, 13 iulie 2022, începând cu ora 10:00 până la ora 16:00, pe Drumul Județean 677, la kilometrul 51 + 500 metri, în orașul Piatra-Olt, sat Criva de Sus, județul Olt, vor fi efectuate lucrări de consolidare a liniei de cale ferată, în zona trecerii la nivel cu calea ferată. Astfel, traficul rutier va fi închis total în zona trecerii la nivel cu calea ferată” , au transmis reprezentanții IPJ Olt.\n\nTotodată, de la intersecția Drumului Comunal 90 cu Drumul Județean 677, în comuna Slătioara, traficul rutier către Piatra Olt, va fi închis, cu excepția riveranilor.\n\nDe asemenea, de la intersecția Drumului Județean 677 cu Drumul Național 64, în orașul Piatra – Olt, traficul rutier către Slătioara va fi închis, cu excepția riveranilor.\n\nÎn această perioadă, polițiștii rutieri recomandă folosirea rutei ocolitoare pe Drumul Național 65 – European 574 și Drumul Național 64, prin comuna Găneasa.",
  "metadata": {
    "original_file": "Ziarul_Gorjului_0517.html"
  }
}