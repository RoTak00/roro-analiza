{
  "title": "Protestul oltenilor de pe platoul din fața Prefecturii, unul pașnic",
  "content": "Un protest pașnic și fără incidente a început în jurul orei 14:00 a zilei de sâmbătă, 18 ianuarie 2025, pe platoul din fața Prefecturii Olt, din municipiul Slatina, la acesta participând simpli cetățeni, dar și simpatizanți ai Alianței pentru Unirea Românilor. Mitingul a fost organizat în contextul nemulțumirilor legate de decizia Curții Constituționale a României referitoare la anularea turului II al alegerilor prezidențiale, precum și noile măsuri guvernamentale ale „Ordonanței Trenuleț”.\n\nManifestația din această zi a fost declarată și avizată în cadrul Comisiei de Avizare a Cererilor de Organizare a Adunărilor Publice din Primăria municipiului Slatina, efectivele Inspectoratului de Jandarmi Județean Olt luând măsuri pentru asigurarea unui climat de siguranță, în vederea asigurării ordinii publice și protecției participanților la adunarea publică.\n\nProtestul cetățenilor veniți din mai mai multe localități ale județului Olt, este avizat a se desfășura pe parcursul a două ore, respectiv până la ora 16:00.\n\nNumărul participanților anunțat de organizatori ar fi de 400, însă în fața Instituției Prefectului – Județul Olt, la nici jumătate de oră de la începerea protestului erau doar în jur de 150 de oameni.\n\n„Vrem alegeri libere”, „Jos Iohannis!”, „Hoții, hoții!”, „Ce vrem noi e și pentru voi!” și „Libertate!” sunt doar o parte dintre lozincile pe care manifestanții, „înarmați” cu steaguri tricolore și portavoci, le-au strigat în cor pe durata mitingului.",
  "metadata": {
    "original_file": "Eveniment_De_Olt_0012.html"
  }
}