{
  "title": "Conducerea SJU Slatina anunță suspendarea temporară a activității Compartimentului Terapie Intensivă Coronarieni | Ziarul de Olt",
  "content": "Conducerea Spitalului Județean de Urgență Slatina anunță modificări în asigurarea asistenței medicale în specialitatea cardiologie.\n\n„Începând cu data de 09.01.2025, s-a suspendat temporar activitatea Compartimentului Terapie Intensivă Coronarieni din cadrul Secției Cardiologie.\n\nAceastă măsură a fost luată din cauza deficitului de medici în specialitatea cardiologie, care a dus la imposibilitatea asigurării în totalitate a liniei de gardă în cursul lunii ianuarie.\n\nPentru siguranța pacienților, au fost dispuse următoarele: \n\n asistența medicală pentru pacienții prezentați în Unitatea de Primire Urgențe cu patologie cardiacă va fi acordată de medicii din UPU și de medicii cardiologi/medicii din linia de gardă în specialitatea medicină internă; \n\n pacienții aflați în stare critică vor fi transferați către alte unități spitalicești, conform acordurilor de colaborare și prevederilor legale în vigoare; \n\n continuitatea asistenței medicale pentru pacienții internați în Secția Cardiologie, în zilele în care nu se asigură gardă în această specialitate, va fi asigurată de Secția Medicină Internă prin linia de gardă.\n\nAceastă situație este temporară și ne propunem să o remediem în cel mai scurt timp posibil. \n\n Astfel că, pentru completarea echipei medicale, am demarat procedurile necesare pentru ocuparea a 4 posturi de medici cardiologi și am notificat toate instituțiile cu rol în gestionarea acestei situații, inclusiv Serviciul de Ambulanță și Direcția de Sănătate Publică. \n\n Siguranța și sănătatea pacienților noștri rămân prioritatea absolută în toate deciziile luate. Conducerea spitalului rămâne disponibilă pentru orice clarificări suplimentare și deschisă dialogului constructiv”.",
  "metadata": {
    "original_file": "Ziarul_De_Olt_0029.html"
  }
}