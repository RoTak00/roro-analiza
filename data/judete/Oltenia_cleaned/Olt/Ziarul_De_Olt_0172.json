{
  "title": "Omagiu adus Aviației Române. Un avion MiG 21 a fost amplasat în fața Casei Armatei din Caracal | Ziarul de Olt",
  "content": "Omagiu adus Aviației Române. Un monument reprezentativ pentru aviație și aviatori a fost amplasat în fața Casei Armatei din Caracal. \n\n Este vorba despre un avion MiG 21, realizat cu sprijinul AEROSTAR Bacău, care a sponsorizat proiectul prin pregătirea avionului. Totul a putut fi realizat cu ajutorul Asociației Române pentru Propaganda și Istoria Aeronauticii (ARPIA) – Filiala Caracal.\n\n„Aducem un omagiu Aviației Române, prin amplasarea în fața Casei Armatei din Caracal a unui monument reprezentativ pentru aviație și aviatori. \n\n De astăzi, datorită inițiativei, stăruinței și susținerii financiare a Asociației Române pentru Propaganda și Istoria Aeronauticii (ARPIA) – Filiala Caracal, putem admira monumentul reprezentat de un avion MiG 21, realizat cu sprijinul AEROSTAR Bacău, care a sponsorizat proiectul prin pregătirea avionului. \n\n Evenimentul de dezvelire a monumentului este o celebrare față de patriotismul piloților români și istoria aeronauticii” , se arată în postarea de pe pagina de socializare a viceprimarului municipiului Caracal, Laurențiu Pătran.",
  "metadata": {
    "original_file": "Ziarul_De_Olt_0172.html"
  }
}