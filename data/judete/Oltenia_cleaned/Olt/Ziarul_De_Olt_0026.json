{
  "title": "Controale ITM Olt în decembrie 2024, deficiențe și sancțiuni | Ziarul de Olt",
  "content": "În decembrie 2024, Inspectoratul Teritorial de Muncă Olt a desfășurat 133 de controale în domeniile construcții, comerț, transport și agricultură, identificând peste 118 deficiențe. Principalele nereguli au fost legate de neplata salariilor, lipsa repausului săptămânal, nerespectarea contractelor de muncă și deficiențe în echipamentele de protecție.\n\nAu fost aplicate 16 sancțiuni, incluzând cinci amenzi totalizând 71.500 lei. Au fost depistate trei cazuri de muncă nedeclarată, iar amenzile aplicate angajatorilor au ajuns la 60.000 lei. În plus, s-au raportat șapte accidente de muncă cu incapacitate temporară.\n\n„În luna decembrie 2024, inspectorii de muncă din cadrul Inspectoratului Teritorial de Muncă Olt au efectuat 133 controale specifice, atât în domeniul relațiilor de muncă, cât și în domeniul securității și sănătății în muncă. \n\n Domeniile de activitate verificate din punct de vedere al respectării legislației specifice au fost: construcțiile, comerțul cu amănuntul, transportul rutier de mărfuri și persoane și agricultură. \n\n În urma verificărilor efectuate au fost identificate peste 118 deficiențe pentru care s-au dispus măsuri de remediere, cele mai frecvente fiind: neplata lunară a drepturilor salariale la data înscrisă în contractul individual de muncă; neacordarea repausului saptămânal și a concediului de odihnă; netransmiterea la termen, în Registrul General de Evidență a Salariaților, a contractelor individuale de muncă și a modificărilor acestora; neîncheierea în formă scrisă a contractelor individuale de muncă; neacordarea și neverificarea folosirii echipamentului individual de protecție; neefectuarea controlului medical periodic,iar pentru cele mai grave s-au aplicat 16 sancțiuni, din care 11 avertismente și 5 amenzi în valoare totală de 71.500 lei. În luna decembrie 2024, inspectorii de muncă au identificat 3 persoane care desfășurau muncă nedeclarată, celor 2 angajatori care le foloseau fiindu-le aplicate amenzi în valoare de 60.000 lei. De asemenea, în cursul lunii trecute, au fost comunicate instituției noastre un număr de 7 evenimente, soldate cu 7 persoane care au suferit incapacitate temporară de muncă” , precizează ITM Olt.",
  "metadata": {
    "original_file": "Ziarul_De_Olt_0026.html"
  }
}