{
  "title": "Edilii Primăriei Caracal, abordare modernă a problemelor din zona metropolitană",
  "content": "Vineri, în sala de ședințe a Primăriei Caracal a fost organizată de către noua echipă de conducere a municipiului o întâlnire constructivă cu colegii din unele localități rurale apropiate de Caracal.\n\nAu participat proaspeții edili ai Caracalului, primarul Marian Doldurea, viceprimarul Adrian Chesnoiu și primarii din comunele Rotunda, Bucinișu, Traianu, Redea, Vlădila și viceprimarul comunei Deveselu.\n\nAu fost discutate mai multe aspecte legate de infrastructura din zonă, de transportul auto și drumuri rutiere. Principalul punct al discuției, de un mare interes local, este proiectul aflat în derulare prin care să se realizeze investiția de aducțiune a gazului metan în aceste localități rurale.\n\nSunt două trasee pe care le va urma, plecând din Caracal, investiția de aducere a gazului metan în zonă. S-au analizat atent posibilitățile concrete prin care să se urgenteze proiectarea și obținerea documentației și a avizelor necesare demarării lucrărilor de construcție și aducțiune.\n\nPeste doar o săptămână va avea loc o altă întâlnire la care vor participa proiectanții și alți factori cu responsabilități pe această linie.\n\nFelicitări edililor caracaleni care, credem noi, pun o primă cărămidă la construcția unei citadele metropolitane a Caracalului.",
  "metadata": {
    "original_file": "Ziarul_Gorjului_0419.html"
  }
}