{
  "title": "Câți şomeri din Olt primesc banii pe card",
  "content": "În judeţul Olt, doar 81 dintre şomeri au ales să primească indemnizația de șomaj pe carduri bancare sau virament şi nu prin intermediul poştaşilor. Majoritatea şomerilor indemnizaţi din Olt preferă, însă, să aştepte, lună de lună, poştaşul să le bată la uşă pentru a le aduce şomajul.\n\nSituaţia este oarecum paradoxală dacă luăm în calcul faptul că în judeţul Olt majoritatea şomerilor locuiesc în mediul urban, lucru ce ar trebui să-i determine să îşi deschidă un cont bancar, având în vedere că există bancomate. Nu la fel se întâmplă şi în mediul rural, unde oamenii încă mai aşteaptă ca poştaşii să le aducă indemnizaţia de şomaj. „Din totalul de 1.848 şomeri indemnizaţi (n.r. la sfârșitul lunii februarie), doar 81 primesc în momentul de faţă indemnizaţia de şomaj pe card” , a precizat Elena Iordache, purtătorul de cuvânt al Agenţiei Judeţene pentru Ocuparea Forţei de Muncă (AJOFM) Olt. Pentru a primi indemnizaţia pe card este necesar să mergeţi la bancă şi să vă deschideţi un cont curent. În continuare, va fi nevoie să trimiteţi o cerere la AJOFM de care aparţineţi, împreună cu extrasul de cont, pe care să se regăsească codul IBAN, o copie după talonul de şomaj şi o copie a actului de identitate. Faptul că încasează indemnizaţia de şomaj pe card nu-i scuteşte însă pe şomeri de drumurile pe care trebuie să le facă lună de lună la Şomaj pentru a-şi pune viza pe carnetele de şomer. La începutul lunii martie rata şomajului în judeţul Olt era de 7,14 procente ceea ce corespunde unui număr de 11.613 persoane.",
  "metadata": {
    "original_file": "Ziarul_Gorjului_0326.html"
  }
}