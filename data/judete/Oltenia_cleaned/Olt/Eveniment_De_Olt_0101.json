{
  "title": "Mai mulți turiști cazați în unitățile din Olt, în a doua lună a verii 2024",
  "content": "Numărul turiștilor care vizitează județul Olt continuă să fie în creștere. Chiar dacă nu avem prea multe obiective turistice de vizitat, în a doua lună a verii, iulie, au fost nu mai puțin de peste 3.000 de turiști care au trecut prin județ, fiind cazați în unitățile de la noi, creșterea fiind de peste 6 la sută față de aceeași perioadă a anului trecut.\n\nPotrivit reprezentanților Direcției Regionale de Statistică Olt, județul a fost vizitat în iulie de 3.250 turiști, cu 6,4% mai mult față de aceeași lună a anului 2023 când au fost 3.055.\n\nDin totalul persoanelor care au vizitat Oltul, 2.936 au fost cazate în hoteluri, 90 în vile turistice, 73 în pensiuni turistice, șapte în pensiuni agroturistice și patru în cabane turistice.\n\nDatele centralizate de statisticienii olteni mai arată că și înnoptările în structurile de primire turistică în a doua lună a verii 2024 au înregistrat și ele o creștere de 21,6 la sută față de cele din luna iulie a anului trecut, respectiv 6.766 nopţi faţă de 5.566.\n\nPotrivit sursei citate, indicele de utilizare netă a locurilor de cazare pentru iulie acest an a fost de 26% pe total structuri de cazare turistică.",
  "metadata": {
    "original_file": "Eveniment_De_Olt_0101.html"
  }
}