{
  "title": "Patru persoane au ajuns la Spitalul Caracal, în urma unui accident produs în comuna Scărișoara",
  "content": "Un grav accident rutier a avut loc în comuna Scărișoara, județul Olt, în noaptea de 22/23 iulie 2022, în jurul orei 23:00, o mașină în care se aflau patru persoane intrând violent în două garduri.\n\nToți pasagerii mașinii au ajuns la Spitalul municipal Caracal, pentru îngrijiri medicale de specialitate, ulterior o femeie fiind transferată la Craiova.\n\n„Din primele verificări, polițiștii au constatat faptul că la intrarea din comuna Scărișoara dinspre comuna Băbiciu, pe Drumul Județean 642, un autoturism, condus de un bărbat, în vârstă de 31 de ani, din comuna Fârtățești, județul Vâlcea, în care se mai aflau alte 3 persoane, cu vârstele cuprinse între 22 și 54 de ani, din cauze ce urmează a fi stabilite în cursul cercetărilor, a părăsit partea carosabilă și a intrat în coliziune cu gardurile a două imobile, după care s-a răsturnat în curtea unuia dintre imobile. În urma accidentului, toate cele 4 persoane au necesitat îngrijiri medicale, fiind transportate la Spitalul Municipal Caracal. Ulterior, o femeie, în vârstă de 52 de ani, din comuna Fârtățești, județul Vâlcea, pasageră în autoturism, a fost transferată la o unitate spitalicească din municipiul Craiova ”, au transmis reprezentanții IPJ Olt.\n\nPolițiștii efectuează cercetări pentru stabilirea cu exactitate a împrejurărilor în care a avut loc evenimentul, fiind întocmit un dosar penal sub aspectul săvârșirii infracțiunii de vătămare corporală din culpă.",
  "metadata": {
    "original_file": "Ziarul_Gorjului_0503.html"
  }
}