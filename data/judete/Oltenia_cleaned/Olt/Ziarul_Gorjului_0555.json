{
  "title": "Șarpe, într-o sală de mese a Spitalului Balș",
  "content": "Un șarpe a fost filmat, în urmă cu două zile, de un pacient în sala de mese a Spitalului Orășenesc Balș. Jandarmii olteni au capturat șarpele cu echipamente speciale, apoi l-au eliberat în mediul său natural.\n\n„În ziua de 13 iunie, în jurul orei 13:20, a fost primit un apel telefonic prin care s-a solicitat sprijinul pentru capturarea unui șarpe aflat în incinta sălii de mese a Spitalului Orășenesc Balș. Patrula de jandarmerie din cadrul Secției Jandarmi Balș a fost direcționată de dispecerul unității, care a prins șarpele cu o unealtă special destinată și l-a eliberat în mediul natural” , a declarat Simona Floricel, purtător de cuvânt al Jandarmeriei Olt.\n\nDe la începutul lunii iunie, jandarmii au intervenit pentru capturarea unor astfel de reptile în nu mai puțin de șapte situații, patru fiind în municipiul Slatina, două în orașul Balș și una în comuna Bobicești.",
  "metadata": {
    "original_file": "Ziarul_Gorjului_0555.html"
  }
}