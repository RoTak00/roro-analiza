{
  "title": "ISU Olt: 133 de clădiri ce aparțin unităților de învățământ din județ funcționează fără autorizație de securitate la incendiu",
  "content": "Potrivit datelor transmise de către Inspectorul pentru Situații de Urgență (ISU) Olt, la nivelul județului funcționează 167 de unități de învățământ, acestea având în administrare 550 de clădiri.\n\nPompierii olteni precizează că dintre acestea 133 de clădiri nu au autorizație de securitate la incendiu.\n\n„La nivelul județului Olt funcționează 167 de unități de învățământ cu personalitate juridică, care au în administrare 550 de clădiri. Dintre acestea, 133 de clădiri funcționează fără autorizație de securitate la incendiu, 36 de clădiri dețin autorizație de securitate la incendiu, iar 381 de clădiri nu au executat lucrări de investiții și nu necesită autorizație de securitate la incendiu”, a precizat purtătorul de cuvânt al ISU Olt, Alin Băsășteanu.\n\nMai sunt însă 44 de clădiri fără autorizație de securitate la incendiu care au primit însă avize de securitate, în aceste spații fiind executate recent lucrări.\n\n„Pentru 44 de clădiri dintre cele care nu dețin autorizație de securitate la incendiu au fost emise avize de securitate la incendiu, pentru lucrări de investiții la clădiri existente sau pentru intrarea în legalitate, în vederea obținerii autorizației de securitate la incendiu”, au adăugat reprezentanții ISU Olt.",
  "metadata": {
    "original_file": "Ziarul_Gorjului_0137.html"
  }
}