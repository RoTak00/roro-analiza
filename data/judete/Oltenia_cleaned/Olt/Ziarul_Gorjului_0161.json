{
  "title": "Școala „Eugen Ionescu” Slatina, cele mai multe medii de 10 la Evaluarea Națională",
  "content": "În urma soluționării contestațiilor au fost afișate notele finale de la Evaluarea Națională. La nivelul județului Olt, alți doi elevi au obținut note de 10 la cele două probe susținute, ambii fiind de la Școala Gimnazială „Eugen Ionescu” din Slatina. Unul dintre ei a contestat nota de 9,15 pe care a luat-o la Matematică, după recorectarea lucrării obținând 10, iar celălalt a fost nemulțumit de nota 9,90 pe care a avut-o la Limba română, iar ca urmare a soluționării contestației a luat 10. Fiecare dintre cei doi a obținut la cealaltă disciplină tot nota 10.\n\nÎn total, în Olt sunt 27 de elevi care au încheiat ciclul gimnazial și în urma susținerii examenului de Evaluare Națională au obținut media 10, având la ambele probe scrise – Limba română și Matematică – nota maximă.\n\nȘcoala Gimnazială „Eugen Ionescu” Slatina este pe primul loc la nivelul județului Olt cu cele mai multe medii de 10 obținute la Evaluarea Națională, respectiv șase, fiind urmată de Colegiul Național „Ion Minulescu” Slatina – cinci, Școala Gimnazială „Gheorghe Magheru” Caracal – trei, Școala Gimnazială „George Poboran” Slatina – două, Școala Gimnazială 2 Caracal – două, Școala Gimnazială „Mihail Drumeș” Balș – două, Liceul cu Program Sportiv Slatina – una, Școala Gimnazială „Ştefan Protopopescu” Slatina – una, Școala Gimnazială „Nicolae Titulescu” Caracal – una, Liceul Teoretic „Alexandru Ioan Cuza” Corabia – una, Școala Gimnazială „Virgil Mazilescu” Corabia – una, Liceul Tehnologic Vitomireşti – una şi Şcoala Gimnazială Traian – una.",
  "metadata": {
    "original_file": "Ziarul_Gorjului_0161.html"
  }
}