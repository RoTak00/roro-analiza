{
  "title": "Trafic rutier restricționat, între Slatina și Valea Mare",
  "content": "Traficul rutier este restricționat joi, 16 iunie, pe Drumul Național 65-European 574, între localitățile Slatina și Valea Mare, pentru că se fac lucrări la Drumul Expres, până la ora 20.00.\n\n„Astfel, traficul rutier se va desfășura alternativ, pe sensul de deplasare Slatina către Pitești, fiind folosiți piloți de dirijare ai executantului lucrărilor. Restricțiile de trafic sunt necesare pentru continuarea lucrărilor la Drumul Expres 12, iar, pe această cale, sfătuim conducătorii de autovehicule cu masa totală maxim autorizată mai mică de 3,5 tone să folosească, ca rută ocolitoare, Drumul Județean 653, respectiv Drumul Județean 657, ce tranzitează localitatea Valea Mare” , au transmis reprezentanții IPJ Olt.\n\nPolițiștii rutieri sunt în zonă pentru monitorizarea și fluidizarea circulației autovehiculelor și recomandă conducătorilor auto să manifeste răbdare și prudență în trafic și să respecte semnificația indicatoarelor rutiere montate temporar.",
  "metadata": {
    "original_file": "Ziarul_Gorjului_0553.html"
  }
}