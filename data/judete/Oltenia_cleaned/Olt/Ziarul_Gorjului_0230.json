{
  "title": "“Cântând Centenarul Unirii”",
  "content": "Acesta este genericul concertului pe care Corul de copii și tineret “SYMBOL” îl va susține vineri 22 iunie începând cu orele 18, pe scena Teatrului Național din Caracal. Repertoriul pregătit de către dirijorul Jean Lupu, pentru acest eveniment de marcă conține, în majoritate, piese ce evocă istoria României, frumusețea plaiurilor natale, obiceiurile populare, trăsăturile morale ale neamului nostru.\n\nLucrările sunt semnate de compozitori celebrii precum: Anton Pann, Ion Popescu-Pasărea, Gavriil Musicescu, Ion Vidu, Alexandru Cristea, George Enescu, Ioan Christu Danielescu, Gheorghe Danga, Nicolae Lungu, Gheor­ghe Șoima, Nelu Ionescu, Alexandru Pașcanu, Constantin Arvinte, Irina Odăgescu, Mihai Moldovan, Constantin Drăgușin, Marin Velea, Valentin Gruescu, Petre Ștefănescu, Gelu Stratulat, Andres Papin, Joseph Strauss. Multe dintre acestea sunt lucrări consacrate și gustate de iubitorii cântului coral, dar mai sunt și lucrări în primă audiție, sau chiar în primă audiție absolută, după cum acest cor și-a obișnuit spectatorii ca, la fiecare concert, să lanseze în eter cel puțin o nouă producție corală. Pentru varietatea programului s-a apelat și la piese „ cu solo” (Alina Solomon și Andreea Silivestru), piese „cu pian” ( Magdalena Bulibașa), piese „cu chitară” (Andreea Silivestru) și piese „cu percuție” (Emanuel Drăgoi).\n\nEvenimentul de la Caracal, face parte din Turneul Național al Corului SYMBOL, desfășurat sub titulatura “Cântând Centenarul Unirii” și este susținut de Primăria Caracal, ADEGas și Veridia. Intrarea este liberă.",
  "metadata": {
    "original_file": "Ziarul_Gorjului_0230.html"
  }
}