{
  "title": "FOTO. Continuă asfaltările în zona barajului Slătioara. CJ Olt asigură finanțarea",
  "content": "Primăria Slatina a asfaltat, în acest an, barajul Slătioara, mai exact drumul ce leagă orașul de localitatea limitrofă în care trăiesc sute de slătineni. Numai că autoritățile din Slatina nu au putut asfalta întreaga șosea și s-au oprit la limita dintre cele două localități, reabilitarea drumului până la intersecția cu drumul județean 677 Piatra-Olt – Slătioara revenind în sarcina Primăriei Slătioara.\n\nPrezent luni seara la postul local de televiziune Olttv, primarul Slatinei, Emil Moț, le-a dat o veste bună slătinenilor care tranzitează această zonă, spunând că lucrările la șoseaua Barajului Slătioara vor continua, finanțarea fiind asigurată de către CJ Olt.\n\n„Barajul de la Slătioara nu este un drum destinat traficului greu, sub nicio formă, toate barajele sunt așa. Noi am prevăzut că vor fi lucrări la Podul Olt, nu am știut că această firmă va cere rezilierea contractului și, cum am decis să facem toate intrările și ieșirile din oraș, am refăcut și zona de coborâre spre Barajul Slătioara, Centura Basarabilor, toată strada Basarabilor până jos. Aș fi făcut tot barajul, dar, din păcate, nu este în zona administrației noastre și am făcut toată reabilitarea până unde se termină Slatina. Dar vreau să dau o veste bună, CJ Olt finanțează și cealaltă bucată de drum care aparține de Slătioara. Primarul Savu mi-a spus că au ținut licitația, au desemnat și un constructor și, probabil, că săptămâna viitoare, dacă nu chiar la finalul acestei săptămâni, constructorul se va apuca de turnat un alt strat de asfalt care va merge până la intersecția cu Slătioara. În acest fel legăm drumul județean, datorită banilor de la CJ Olt și implicării președintelui Oprescu, dar și a implicării primarului de la Slătioara. Vom avea un mini inel în jurul Slatinei, un drum reabilitat complet”, a spus Moț.",
  "metadata": {
    "original_file": "Ziarul_Gorjului_0444.html"
  }
}