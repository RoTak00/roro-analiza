{
  "title": "Serie nouă de bilete de tratament pentru pensionarii olteni",
  "content": "Până pe 22 aprilie, zeci de pensionari din judeţ sunt aşteptaţi să achite sau să ridice gratuit biletele de tratament solicitate şi alocate în seria a IV- a la Casa Judeţeană de Pensii (CJP) Olt, prezentarea în staţiuni fiind în intervalul 29 aprilie-2 mai 2019.\n\nCJP Olt pune la dispoziţia pensionarilor pentru această serie 27 de bilete de tratament care vor fi distribuite până pe data de 22 aprilie, în staţiuni precum : Amara, Bala, Buziaș și Olănești. Cele mai multe bilete sunt în stațiunea Olănești, respectiv 18 tichete. În stațiunile Bala și Buziaș sunt disponibile câte patru bilete, iar la Amara, un bilet. Biletele vor fi puse în vânzare, de luni, 15 aprilie.\n\n„ Persoanele care se regăsesc pe lista afișată pot ridica biletele de tratament de la sediul Casei Județene de Pensii Olt în zilele de luni și miercuri până în data de 22 aprilie 2019, inclusiv ” , a precizat Iulian Smarandache, directorul executiv al CJP Olt. Biletele de tratament rămase disponibile se vor afișa în data de 23 aprilie 2019 și se vor vinde în data de 24 aprilie 2019.",
  "metadata": {
    "original_file": "Ziarul_Gorjului_0330.html"
  }
}