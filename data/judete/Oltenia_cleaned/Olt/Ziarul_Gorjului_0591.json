{
  "title": "ISU Olt a stabilit cauza izbucnirii incendiului din Slatina",
  "content": "Reprezentanții ISU Olt au anunțat că incendiul de la acoperișul blocului de pe Bulevardul Nicolae Titulescu Slatina a izbucnit din cauza folosirii unei lămpi cu combustibil gazos, fără respectarea normelor.\n\n„Cauza probabilă a izbucnirii incendiului a fost folosirea unei lămpi cu combustibil gazos, fără respectarea normelor, pe timpul unor lucrări de refacere a hidroizolației acoperișului ”, a declarat purtătorul de cuvânt al ISU Olt, Alin Băsășteanu.\n\nMuncitorii nu se mai aflau în mansarda blocului atunci când a izbucnit focul.\n\nPotrivit ISU Olt, la locul evenimentului rămân o autospecială de stingere, o autospecială pentru intervenție la înălțime și un echipaj SMURD. Totodată, se acționează pentru îndepărtarea elementelor de acoperiș, care prezintă pericol pentru persoanele care trec prin zonă și autoturismele parcate.\n\nReamintim că acoperișul unui bloc de pe Bulevardul „Nicolae Titulescu” din Slatina a luat foc sâmbătă seara, 7 mai. Peste 35 de pompieri au acționat pentru stingerea incendiului, suprafața afectată fiind de aproximativ 300 de metri pătrați.",
  "metadata": {
    "original_file": "Ziarul_Gorjului_0591.html"
  }
}