{
  "title": "Salarii în creștere pentru angajații olteni. În domeniul industrie și construcții continuă să se câștige cel mai bine",
  "content": "Salariul mediu net al unui angajat din judeţ a fost de peste 4.500 lei, mai precis 4.584 lei, în ultima lună a primăverii din acest an şi a crescut cu 8,5% faţă de aceeaşi perioadă a anului 2023, când a fost de 4.226 lei, și o creștere de 1,3 la sută față de luna aprilie, când era de 4.526 lei, transmit reprezentanţii Direcţiei Regionale de Statistică. Acest lucru a făcut ca Oltul să ocupe locul 14 în clasamentul județelor ordonate descrescător, privind câştigul salarial. Cei mai mulţi bani au fost câştigați de un salariat oltean care lucrează în industrie și construcții, un domeniu în care angajații continuă să fie cel mai bine plătiți.\n\nUn angajat din acest domeniu a avut un salariu de peste 4.700 de lei, câștigul în domeniul industrie și construcții fiind în scădere în mai 2024 cu puțin peste 2% față de luna aprilie.\n\n„Pe sectoare ale economiei, comparativ cu luna anterioară, câştigul salarial mediu net în agricultură, silvicultură şi pescuit a scăzut cu 2,5% (3.950 lei faţă de 4.049 lei), în industrie şi construcţii înregistrându-se o scădere de 2,1 la sută (4.732 lei faţă de 4.834 lei), un trend în creștere regăsindu-se în sectorul servicii, aceasta fiind de 5,6% (4.572 lei față de 4.330 lei). Cel mai mare câştig salarial mediu net obținut în luna mai 2024 s-a regăsit în industrie şi construcţii, respectiv 4.732 lei”, spun statisticienii olteni.\n\nTotodată, în ultima lună a primăverii şi efectivul salariaţilor din judeţ a fost în creştere. Numărul angajaţilor a fost de 78.263 persoane, mai mare cu 729 persoane faţă de luna mai 2023, când numărul acestora a fost de 77.534. Din totalul salariaţilor înregistrat la nivel naţional, efectivul judeţului Olt reprezintă o pondere de 1,4%.",
  "metadata": {
    "original_file": "Eveniment_De_Olt_0141.html"
  }
}