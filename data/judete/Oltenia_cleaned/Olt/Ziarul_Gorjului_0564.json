{
  "title": "Un camion plin cu cereale s-a răsturnat, la Negreni",
  "content": "Un camion plin cu cereale s-a răsturnat marți, 7 iunie, la Negreni, sat ce aparține de orașul Scornicești.\n\nPolițiștii spun că evenimentul rutier a avut loc pentru că șoferul nu a adaptat viteza la condițiile de drum.\n\n„La fața locului, s-au deplasat polițiștii Serviciului Rutier Olt. Din primele verificări, polițiștii au constatat faptul că un bărbat, în vârstă de 28 de ani, din județul Timiș, în timp ce conducea un ansamblu de vehicule, format din cap tractor și semiremorcă, pe sensul de mers Pitești către Slatina, într-o curbă la dreapta, nu a adaptat viteza la condițiile de drum și s-a răsturnat în afara părții carosabile. În urma evenimentului rutier, au rezultat doar pagube materiale”, a declarat Claudiu Șerban, purtător de cuvânt al Inspectoratului de Poliție Județean Olt.\n\nOamenii legii au întocmit actele de constatare a evenimentului, iar conducătorul auto a fost amendat cu 870 de lei.",
  "metadata": {
    "original_file": "Ziarul_Gorjului_0564.html"
  }
}