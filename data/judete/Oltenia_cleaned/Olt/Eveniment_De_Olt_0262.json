{
  "title": "CAO spune că cetățenii județului nu plătesc apă pluvială",
  "content": "În cadrul conferinței de presă susținută joi, la sediul PNL Olt, Mario De Mezzo, prefect al județului și candidat din partea acestei formațiuni politice la fotoliul de primar al municipiului Slatina a declarat că locuitorii Oltului „plătesc apă pluvială chiar și în lunile în care nu plouă”, însă reprezentanții Companiei de Apă Olt spun că informația ce a fost lansată în spațiul public și pe rețelele de socializare de acesta este una falsă.\n\n„(…) Începând din anul 2017, cetățenii din municipiul Slatina și din orașele și comunele din aria de operare nu plătesc apa meteorică preluată în sistemul public de canalizare ( apa pluvială), conform Hotărârii ADI «Oltul» nr. 28/30.03.2017, județul Olt fiind printre puținele din țară unde s-a luat această hotărâre. Agenților comerciali și instituțiilor publice din unitățile administrativ teritoriale din aria de operare li se facturează apa meteorică preluată în sistemul public de canalizare, în conformitate cu prevederile din Legea 241/2006 – Legea serviciului de alimentare cu apa şi de canalizare, cu Ordinul 88/2007 al președintelui ANRSC, a standardului SR 1846-1/2006 şi a Regulamentului serviciului de alimentare cu apă şi de canalizare, al localităților din aria de delegare a SC Compania de Apă Olt SA, aprobat prin Hot. Nr. 30/31.10.2017 a Adunării Generale a Asociației de Dezvoltare Intercomunitară pentru Servicii de Alimentare cu Apă şi de Canalizare «OLTUL»”, precizează reprezentanții CAO într-un comunicat de presă remis.",
  "metadata": {
    "original_file": "Eveniment_De_Olt_0262.html"
  }
}