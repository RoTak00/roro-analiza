{
  "title": "Sute de cereri pentru alocaţii europene, venite de la oltenii plecaţi în Germania, Spania şi Italia",
  "content": "Peste o mie de olteni s-au adresat în 2018 Agenţiei de Plăţi şi Inspecţie Socială (AJPIS) Olt cu formulare europene pentru obţinerea de prestaţii sociale în statele membre ale Uniunii Europene. E vorba de oltenii care muncesc legal în străinătate şi care încearcă să beneficieze de alocaţia europeană pentru copiii lor.\n\nAnul trecut, AJPIS a prelucrat peste 1.300 de solicitări pentru alocaţii europene. Cele mai multe formulare au venit de la oltenii care lucrează în Germania, Spania și Italia. Potrivit legislaţiei europene, pentru fiecare an de plată se cer date despre beneficiarul prestaţiei sociale din ţara de origine.\n\n„La nivelul judeţului Olt, anul trecut au fost prelucrate 1.338 de formulare europene, fie că este vorba de E411, E401, E402, E405 şi E001. Cele mai multe solicitări ajunse pe masa de lucru au fost pentru Germania cu 379 de formulare, Spania – 347, Italia cu 319 și Austria-141. Însă cereri au venit şi de la oltenii plecaţi Marea Britanie, Belgia, Cipru, Danemarca, Elveţia, Franţa, Grecia, Irlanda, Norvegia, Portugalia, Suedia, Luxemburg şi Olanda”, a precizat directorul executiv al AJPIS Olt, Ileana Ghiță.\n\nPentru a avea acces la aceste prestaţii familiale, persoanele interesate trebuie să cunoască cele două formulare europene aplicabile şi anume formularul E411, cererea de informaţii privind dreptul la prestaţiile familiale în statul de reşedintă al familiei, şi E401, atestat privind componenţa familiei în vederea acordării prestaţiilor familiale. Condiţia pentru a obţine alocaţia europeană este ca măcar unul dintre părinţii copilului să lucreze cu forme legale în alt stat membru.",
  "metadata": {
    "original_file": "Ziarul_Gorjului_0346.html"
  }
}