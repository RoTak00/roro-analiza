{
  "title": "4.551 lei, câștigul salarial mediu net al unui angajat din Olt la sfârșitul lunii martie",
  "content": "Salariul mediu net al unui angajat din judeţul Olt a fost de 4.551 lei în luna martie a anului 2024 şi a crescut cu 15,7% faţă de aceeaşi perioadă a anului trecut, când a fost de 3.934 lei, anunţă reprezentanţii Direcţiei Regionale de Statistică. Câştigul salarial al unui oltean a fost în creştere cu 7,3 la sută şi faţă de luna februarie, atunci acesta fiind de 4.241 lei. Potrivit statisticienilor, acest lucru face ca Olt să se situeaze pe un loc 27 în clasamentul județelor din România, ordonate descrescător.\n\nCei mai mulţi bani se câştigă în domeniul industrie și construcții.\n\n„Pe sectoare ale economiei, comparativ cu luna anterioară, câştigul salarial mediu net în agricultură, silvicultură şi pescuit a crescut cu 11,6%, respectiv la 4.244 lei faţă de 3.802 lei, în industrie şi construcţii a crescut cu 6,5 la sută, de la 4.428 lei la 4.716 lei, iar în sectorul servicii creșterea a fost de 7,5%, respectiv 4.456 lei față de 4.144 lei. Cel mai mare câştig salarial mediu net obținut în luna martie 2024 s-a regăsit în industrie şi construcţii, respectiv 4.716 lei”, spun statisticienii olteni.\n\nTotodată, în prima lună a primăverii 2024 şi efectivul salariaţilor din judeţ a fost în creştere. Numărul angajaţilor a fost de 78.187 persoane, mai mare cu 882 persoane (plus 1,1 la sută n.r.) faţă de aceeaşi lună a anului trecut, când numărul acestora a fost de 77.305. Iar DRS Olt mai arată că din totalul salariaţilor înregistrat la nivel naţional, efectivul judeţului nostru reprezintă o pondere de 1,4%.",
  "metadata": {
    "original_file": "Eveniment_De_Olt_0177.html"
  }
}