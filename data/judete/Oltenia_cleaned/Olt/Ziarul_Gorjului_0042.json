{
  "title": "CAS OLT: Terapie decontată pentru copiii și adulții cu autism",
  "content": "Copiii și adulții cu autism vor beneficia începând cu 1 octombrie de terapie decontată de CAS Olt. Pentru o ședință de terapie de 50 de minute, Casa de Asigurări de Sănătate va deconta 135 lei:\n\n” Începând cu data de 1 octombrie copiii și adulții diagnosticaţi cu tulburări din spectrul autist beneficiază de servicii de psihoterapie și/sau consiliere psihologică clinică și/sau consiliere/intervenţie de psihopedagogie specială – logopedie, respectiv intervenții psihologice validate științific în tulburări din spectru autist, inclusiv elaborarea unui plan de intervenție personalizat pentru fiecare bolnav.\n\nNoul subprogram este prevăzut într-un Ordin pentru modificarea și completarea Normelor tehnice de realizare a programelor naționale de sănătate curative și vizează finanțarea cheltuielilor necesare realizării serviciilor conexe actului medical acordate persoanelor diagnosticate cu tulburări din spectrul autist.\n\nÎn cadrul subprogramului, durata ședinței de psihoterapie/de consiliere psihologică clinică/de consiliere sau intervenție de psihopedagogie specială – logopedie este de 50 minute, iar numărul maxim de ședințe de psihoterapie și/sau consiliere psihologică clinică și/sau consiliere/intervenție de psihopedagogie specială – logopedie de care poate beneficia un bolnav care îndeplinește criteriile de eligibilitate pentru acordarea acestor servicii conexe este de 40/42/44/lună, în funcție de numărul de zile lucrătoare din luna respectivă. Pentru fiecare ședință de psihoterapie/de consiliere psihologică clinică/de consiliere sau intervenție de psihopedagogie specială-logopedie, casa de asigurări de sănătate va deconta 135 lei. ” transmite CAS Olt.",
  "metadata": {
    "original_file": "Ziarul_Gorjului_0042.html"
  }
}