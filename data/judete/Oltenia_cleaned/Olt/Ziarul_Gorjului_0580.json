{
  "title": "Grav accident, la Vlădila. Un bărbat de 60 de ani a murit",
  "content": "Un grav accident rutier a avut loc joi, 19 mai, pe DN54, în comuna Vlădila, un bărbat de 60 de ani, din comuna Traian, ce conducea un moped, pierzându-și viața.\n\n„Din primele verificări, polițiștii au constatat faptul că, în eveniment, a fost implicată o autoutilitară condusă de un tânăr, de 21 de ani, din județul Dolj și un moped condus de un bărbat, în vârstă de 60 de ani, din comuna Traian, județul Olt. În urma impactului, conducătorul mopedului a decedat”, au transmis reprezentanții IPJ Olt.\n\nConducătorul autoutilitarei a fost testat cu aparatul etilotest, rezultatul fiind negativ. \n\n Potrivit ISU Olt, la sosirea echipajelor medicale, conducătorul mopedului, în vârstă de 60 de ani, din comuna Traian, a fost găsit în stop cardio-respirator, fiind începute imediat manevrele de resuscitare. Pacientul nu a răspuns manevrelor de resuscitare și a fost declarat decedat.\n\nCelălalt șofer, în vârstă de 21 de ani, nu prezenta urme vizibile de traumă și a refuzat transportul la spital.",
  "metadata": {
    "original_file": "Ziarul_Gorjului_0580.html"
  }
}