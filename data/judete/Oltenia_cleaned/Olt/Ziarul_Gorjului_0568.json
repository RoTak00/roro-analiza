{
  "title": "Bărbat reținut pentru folosirea abuzivă a funcției în scop sexual",
  "content": "Un bărbat de 66 de ani, din Craiova, a fost reținut de polițiști pentru folosirea abuzivă a funcției în scop sexual.\n\nO tânără de 19 ani a sunat la 112 și a reclamat că profesorul ei i-ar fi pretins favoruri sexuale, în schimbul îmbunătățirii situației școlare la materia pe care o predă.\n\n„La data de 30 mai a.c., polițiștii din cadrul Biroului de Investigaţii Criminale Craiova au reținut pentru 24 de ore, un bărbat de 66 de ani, din Municipiul Craiova, bănuit de comiterea infracțiunii de folosirea abuzivă a funcţiei în scop sexual. La data de 23 mai a.c., polițiștii au fost sesizați, prin apel 112, de o tânără de 19 ani, elevă, din Craiova cu privire la faptul că un bărbat de 66 de ani, profesor, ar fi contactat-o telefonic şi i-ar fi pretins favoruri de natură sexuală în schimbul îmbunătățirii situației școlare la materia pe care o predă ”, au transmis reprezentanții IPJ Dolj.\n\nPoliţiştii au efectuat, pe 26 mai, o percheziţie domiciliară la locuinţa bărbatului, din Craiova, în urma căreia a fost ridicat telefonul mobil care ar fi fost folosit la comiterea infracţiunii. \n\n Bărbatul a fost condus luni, 30 mai, la sediul poliţiei pentru continuarea cercetărilor, iar în urma probatorului administrat a fost reţinut pentru 24 de ore, fiind introdus în Centrul de Reţinere şi Arestare Preventivă al IPJ Dolj.\n\nÎn cursul zilei de astăzi, cel în cauză va fi prezentat Parchetului de pe lângă Judecătoria Craiova cu propunere de luare a unei măsuri preventive.",
  "metadata": {
    "original_file": "Ziarul_Gorjului_0568.html"
  }
}