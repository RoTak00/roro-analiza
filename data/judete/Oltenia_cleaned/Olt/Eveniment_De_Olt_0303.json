{
  "title": "Informare meteo de vreme capricioasă până în dimineața zilei de vineri",
  "content": "Reprezentanții Administrații Naționale de Meteorologie au emis miercuri, 6 decembrie 2023, o informare meteorologică, care va afecta și județul Olt, dar și restul țării. Aceasta intră în vigoare din seara aceleiași zile, la ora 18:00, și este valabilă până vineri dimineața, la ora 08:00. Va fi vreme capricioasă, fenomenele anunțate în aceste zile fiind ploi, precipitații mixte cu depuneri de polei și ninsori, cu depunere de strat de zăpadă.\n\n„În intervalul menționat vor fi precipitații în cea mai mare parte a țării, în extindere dinspre sud-vest. Local, îndeosebi în regiunile sudice, cantitățile de apă vor fi de 10…15 litri pe metru pătrat (l/mp) și izolat de 20 l/mp. La munte și în Moldova vor predomina ninsorile și se va depune strat de zăpadă. În celelalte regiuni, pe parcursul nopții de miercuri spre joi, 6 spre 7 decembrie, vor predomina ploile, apoi vor fi precipitații mixte. Izolat se va depune polei”, transmit meteorologii.\n\nPotrivit sursei citate, vântul va avea intensificări temporare în Muntenia și Dobrogea, cu viteze în general de 40 – 45 kilometri pe oră.",
  "metadata": {
    "original_file": "Eveniment_De_Olt_0303.html"
  }
}