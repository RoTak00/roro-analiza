{
  "title": "FOTO. Parcul „Eugen Ionescu” din Slatina, reabilitat",
  "content": "Parcul „Eugen Ionescu” din Slatina, ce este amplasat în zona „orașului vechi”, este reabilitat în această perioadă. Lucrările sunt efectuate de firma Dezvoltare Urbană Slatina, care administrează spațiile verzi din municipiu.\n\nDirectorul Dezvoltare Urbană Slatina, Florin Dumitrescu, a declarat că sistemul de irigații este refăcut, iar mobilierul parcului va fi recondiționat.\n\n„Reabilităm acest parc, introducem sistemul de irigații, pentru că am găsit multe deficiențe, aspersoarele sunt îngropate, o să însămânțăm suprafața cu gazon. Mobilierul o să fie și el reabilitat, îl recondiționăm. Lucrările vor fi finalizate într-o lună și jumătate. Acum scoatem rădăcinile, toaletăm copacii, o să venim și cu ceva plantări pe unde o să fie nevoie”, a precizat Florin Dumitrescu.\n\nParcul are o suprafață de 8.000 de metri pătrați, aici fiind amplasată statuia dramaturgului Eugen Ionescu.",
  "metadata": {
    "original_file": "Ziarul_Gorjului_0475.html"
  }
}