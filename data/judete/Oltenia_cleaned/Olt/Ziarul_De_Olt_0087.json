{
  "title": "Slatina. Drapelul de pe Grădiște, o nouă identitate | Ziarul de Olt",
  "content": "Un proiect de identitate vizuală al municipiului Slatina, menit să spargă monotonia urbană, inaugurat pe 1 decembrie 2012, aflat într-o stare avansată de degradare, a revenit în actualitate.\n\nCompania de Apă Olt, cea care a susținut proiectul edificării catargului vine acum cu o susținere și pentru reabilitarea structurii.\n\nÎn contratimp, supravegheate de directorul CAO Olt, George Ionică, lucrările au fost gata la timp, pe 30 noiembrie.\n\nÎmpotriva unei vremi nefavorabile, ploaie și vânt, zeci de slătineni au participat la rearborarea tricolorului pe catarg, din cel mai înalt nivel al orașului, după o slujbă religioasă.\n\nMario De Mezzo, Primarul municipiului Slatina: „În cele mai grele momente, suntem însuflețiți de Drapelul nostru. Faptul că astăzi înălțăm din nou Drapelul României deasupra municipiului Slatina mi-aș dori să fie un simbol pentru toți slătinenii – un simbol al faptului că avem pentru ce lupta, că suntem ocrotiți și că cele două valori fundamentale ale românilor, Dumnezeu și Patria, ar trebui să ne călăuzească în fiecare zi. Multă sănătate tuturor!”",
  "metadata": {
    "original_file": "Ziarul_De_Olt_0087.html"
  }
}