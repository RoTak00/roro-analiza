{
  "title": "Județul Olt, vizitat de mai puțini turiști în ultima lună a verii",
  "content": "Reprezentanții Direcției Regionale de Statistică Olt au transmis că în ultima lună a verii 2024, august, s-a înregistrat o scădere a numărului de turiști cazați în unitățile din județ, numărul lor fiind de aproape 2.800. Potrivit cifrelor oficiale, a fost o scădere de peste 17 la sută față de aceeași perioadă a anului trecut.\n\nCei mai mulți dintre turiști au fost cazați în hoteluri.\n\n„Numărul turiştilor cazaţi în luna august 2024 a fost de 2.798 persoane, 17,6% mai puțin față de luna august 2023, când au fost 3.398. Dintre aceştia, 2.522 au fost cazaţi în hoteluri, 85 în vile turistice, 73 în pensiuni turistice, 15 în pensiuni agroturistice și 3 în cabane turistice”, declară statisticienii olteni.\n\nDatele centralizate de DRS Olt mai arată că și înnoptările în structurile de primire turistică în ultima lună a verii din acest an au înregistrat o scădere cu 7,8 la sută faţă de cele din luna august a anului trecut, și anume 5.662 nopţi faţă de 6.143 nopţi.\n\nPotrivit sursei citate, indicele de utilizare netă a locurilor de cazare pentru august 2024 a fost de 22% pe total structuri de cazare turistică.",
  "metadata": {
    "original_file": "Eveniment_De_Olt_0063.html"
  }
}