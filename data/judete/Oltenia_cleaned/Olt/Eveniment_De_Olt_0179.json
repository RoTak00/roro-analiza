{
  "title": "Ziua Copilului, organizată de autoritățile din Caracal în Parcul \"Constantin Poroineanu\". Evenimente dedicate celor mici și în alte localități",
  "content": "Tot mai multe administrații publice locale anunță organizate pentru copii în data de 1 Iunie, când este sărbătorită ziua lor. Iar una dintre acestea este Primăria municipiului Caracal care a pregătit mai multe evenimente dedicate celor mici în Parcul „Constantin Poroineanu”.\n\nAstfel, începând cu ora 10:00 a dimineții zilei de sâmbătă, surprizele nu vor înceta să uimească audiența prin provocări care mai de care mai spectaculoase precum trasee aplicative și ștafetă, tehnici de prim ajutor, expoziție de tehnică militară, cu sprijinul Garnizoanei Caracal și a structurilor din cadrul Ministerului Afacerilor Interne.\n\n„Sunt doar câteva dintre noutățile acestei zile. Nu vor lipsi nici atelierele de lectură, pictură, teatru, educație financiară, logică, flash mob, dar și spectacole cu muzică live și dansuri moderne. Iubitorii de sport pot participa și ei la activități dedicate lor cum ar fi gimnastică, skateboarding și baschet. Primăria Caracal vă așteaptă cu drag să petrecem o zi de neuitat alături de copii!”, este invitația adresată de municipalitate.\n\nPe lângă Caracal, diverse activități, unele dintre ele și cu premii pentru prichindei, se vor mai desfășura și în alte localități din Olt, dintre care amintim Slatina, municipiul reședință a județului, orașele Balș, Piatra Olt și comunele Brastavățu, Coteana, Cungrea, Mărunței, Milcov, Morunglav, Osica de Sus, Șopârlița, Vișina Nouă, Valea Mare, Voineasa. Iar o parte au loc și cu o zi înainte, pe 31 mai.",
  "metadata": {
    "original_file": "Eveniment_De_Olt_0179.html"
  }
}