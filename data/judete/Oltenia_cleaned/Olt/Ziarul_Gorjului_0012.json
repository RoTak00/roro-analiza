{
  "title": "Olt: numărul cardurilor europene de sănătate, în creștere",
  "content": "Casa de Asigurari de Sănătate Olt a eliberat, de la începutul anului și până în prezent, peste 3.200 de carduri europene de sănătate. Comparativ cu aceeași perioadă a anului trecut, numărul cardurilor eliberate a crescut cu peste 600 iar față de aceeași perioadă a anului 2022 numărul acestora a crescut cu peste 700.\n\nCele mai multe solicitări au fost înregistrate în perioada de vară, respectiv 1804 carduri, din care 639 de carduri au fost eliberate în luna iunie, 801 carduri în luna iulie iar în august au fost eliberate 364. Începând cu luna septembrie numărul solicitărilor a început să scadă, astfel că în această luna au fost eliberate doar 170 de carduri.\n\n” Cardul european de asigurări de sănătate se obţine în urma unei cereri adresate casei de asigurări de sănătate, însoţită de copia actului de identitate și dovada calității de asigurat. Acest document conferă dreptul titularului de a beneficia de asistență medicală devenită necesară, în cursul unei șederi temporare, într-un stat membru al Uniunii Europene. Pe baza acestui card nu se pot solicita tratamente pentru afecţiunile pre-existente călătoriei în străinătate, ci numai pentru problemele de sănătate care apar în timpul sejurului. De asemenea, cardul nu acoperă situaţia în care deplasarea persoanei asigurate într-un alt stat membru UE are drept scop beneficierea de tratament medical. ” transmite CAS Olt.\n\nCardul european de asigurări sociale de sanatate este suportat exclusiv din FNUASS si este valabil 2 ani.",
  "metadata": {
    "original_file": "Ziarul_Gorjului_0012.html"
  }
}