{
  "title": "AJOFM Olt organizează în martie trei programe de formare profesională, pentru 42 de șomeri din județ",
  "content": "Reprezentanții Agenţiei Judeţene pentru Ocuparea Forţei de Muncă Olt au transmis miercuri, 21 februarie 2024, că și-au propus ca în luna martie a acestui an să organizeze trei programe de formare profesională destinate unui număr de 42 de persoane din județ aflate în căutarea unui loc de muncă.\n\nElena Iordache, purtător de cuvânt al AJOFM Olt, a spus că principalele meserii/ocupații, în funcție de numărul de participanți, pentru care se vor organiza cursuri gratuite pentru șomeri sunt: frizer – 14 persoane, competențe digitale de utilizare a tehnologiei informației – 14 persoane și inspector în domeniul sănătății și securității în muncă – 14 persoane.\n\n„Serviciile de formare profesională sunt gratuite pentru şomerii indemnizaţi şi neindemnizaţi înregistraţi în evidenţa Agenţiei Judeţene pentru Ocuparea Forţei de Muncă Olt, iar persoanele care realizează venituri pot urma aceste programe de formare profesională suportând contravaloarea lor”, a precizat Elena Iordache.\n\nPentru detalii suplimentate, cei interesaţi să urmeze unul dintre cele trei cursuri gratuite se pot adresa Compartimentului Formare Profesională din cadrul AJOFM Olt, cu sediul în strada Dinu Lipatti, nr. 28, sau la numărul de telefon 0249.413.099.",
  "metadata": {
    "original_file": "Eveniment_De_Olt_0259.html"
  }
}