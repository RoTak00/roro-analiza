{
  "title": "Corina, Fly Project și Connect-R, în concert la Zilele municipiului Slatina, la sfârșit de iunie",
  "content": "Slatina se îmbracă în haine de sărbătoare la sfârșitul săptămânii viitoare. Pe 1 iulie se împlinesc 45 de ani de când oraşul Slatina a fost declarat municipiu, în anul 1979, iar Primăria și Consiliul Local, au pregătit concerte de zile mari pentru locuitorii urbei. Municipalitatea aduce artiști de marcă ai muzicii românești care vor susține recitaluri pe scena amenajată în aer liber, în zona intrării pe Aleea Eroilor din Parcul Tineretului. Iar printre ei se numără Corina, Fly Project și Connect-R, aceștia concertând în ultimele trei zile ale primei luni de vară.\n\nAstfel, din data de 28 iunie și până pe 30 iunie vor fi trei zile de sărbătoare la Slatina, programul de desfășurare a evenimentelor fiind între orele 18:00 și 22:00, acestea fiind prezentate de Sylvia.\n\nPe lângă artiștii care susțin concerte, timp de câte o oră, slătinenii se vor bucura și de alte surprize pregătite de autoritățile locale.",
  "metadata": {
    "original_file": "Eveniment_De_Olt_0162.html"
  }
}