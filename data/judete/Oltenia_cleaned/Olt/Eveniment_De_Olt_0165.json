{
  "title": "Cod portocaliu de val de căldură, caniculă și disconfort termic accentuat în județ, în cursul zilei de miercuri",
  "content": "Dacă luni și marți Oltul a fost sub incidența unui Cod galben de vreme călduroasă, în cursul zilei de miercuri, 19 iunie, în județ va fi în vigoare un alt cod, de data aceasta portocaliu, fenomenele vizate fiind val de căldură, caniculă și disconfort termic accentuat.\n\n„Valul de căldură se va intensifica în Banat, Oltenia, jumătatea de vest a Munteniei, precum și în sudul Crișanei și sud-vestul Transilvaniei, unde se vor înregistra temperaturi deosebit de ridicate pentru această dată. Maximele se vor situa, în general, între 33 și 37 de grade, va fi caniculă și disconfort termic accentuat, iar indicele temperatură-umezeală (ITU) va depăși pragul critic de 80 de unități. Noaptea va fi tropicală, cu temperaturi minime ce se vor situa în jurul valorii de 20 de grade”, au transmis reprezentanții Administrației Naționale de Meteorologie.\n\nPe parcursul zilei de miercuri, în aproape toată țara vor fi în vigoare două coduri, galben și portocaliu, de vreme călduroasă.\n\nPotrivit acelorași meteorologi, și în zilele viitoare valul de căldură va persista în cea mai mare parte a țării, iar disconfortul termic se va menține accentuat.",
  "metadata": {
    "original_file": "Eveniment_De_Olt_0165.html"
  }
}