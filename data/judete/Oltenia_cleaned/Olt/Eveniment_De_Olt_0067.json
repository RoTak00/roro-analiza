{
  "title": "Peste 3.500 de șomeri din județ, angajați prin intermediul AJOFM, în primele nouă luni ale acestui an",
  "content": "Peste 3.500 de persoane fără un loc de muncă din Olt au fost angajate anul acesta prin intermediul Agenţiei Judeţene pentru Ocuparea Forţei de Muncă, anunţă reprezentanţii institituţiei. Mai mult de jumătate din acestea provin din mediul rural, adică aproximativ 2.000, în timp ce peste 1.600 au peste 45 de ani.\n\nDatele AJOFM Olt arată că în primele nouă luni ale anului 2024 ca urmare a serviciilor şi măsurilor de stimulare a ocupării forţei de muncă oferite, au fost încadrate în muncă nu mai puţin de 3.520 persoane. Din totalul acestora, 1.655 au peste 45 de ani, 672 au vârsta cuprinsă între 35 și 45 de ani, 562 au între 25 și 35 de ani, iar 631 sunt tineri sub 25 de ani.\n\nÎn funcție de rezidență, 1.566 persoane angajate în perioada de referință, adică de la 1 ianuarie și până pe 30 septembrie, provin din mediul urban, iar 1.954 persoane sunt din mediul rural.\n\nNivelul de pregătire al şomerilor pentru care AJOFM Olt a identificat un loc de muncă până la sfârșitul lunii trecute arată că cei mai mulţi au studii liceale și postliceale – 1.350, aceştia fiind urmaţi de cei fără studii și cu studii gimnaziale – 1.212 şi profesionale – 784, iar 174 sunt cu studii universitare. Din totalul persoanelor angajate prin intermediul instituţiei, aproape 3.900 fac parte din categoria celor greu sau foarte greu ocupabile, potrivit statisticilor agenţiei.\n\nReprezentanţii AJOFM Olt mai spun că peste 12.600 de olteni au beneficiat în acest an de asistenţă pentru înregistrarea în evidenţă ca persoane aflate în căutarea unui loc de muncă, în vederea asigurării protecţiei sociale privind acordarea indemnizaţiei de şomaj sau cuprinderea în măsuri active.",
  "metadata": {
    "original_file": "Eveniment_De_Olt_0067.html"
  }
}