{
  "title": "Elevii din Olt stau acasă în perioada 25-29 septembrie. Cursurile vor fi online",
  "content": "Comitetul Național pentru Situaţii de Urgenţă a adoptat Hotărârea nr. 46 din 22 septembrie prin care unitățile de învățământ își închid porțile pentru elevi. Astfel, mii de elevi din județ vor sta acasă în perioada 25-29 septembrie, cursurile fiind organizate doar online.\n\n„Activitatea didactică ce presupune prezența fizică a elevilor și a cadrelor didactice în cadrul unităților de învățământ preuniversitar în care sunt organizate secții de votare pentru desfășurarea alegerilor pentru autoritățile administrației publice locale din anul 2020, stabilite conform Registrului secțiilor de votare administrat de Autoritatea Electorală Permanentă, se suspendă începând cu data de 25.09.2020 până la data de 29.09.2020 inclusiv. Activitățile didactice vor fi desfășurate în sistem on-line, conform metodologiilor specifice aprobate la nivelul Ministerul Educației și Cercetării. Activitățile didactice se vor relua începând cu data de 30.09.2020 cu respectarea tuturor condițiilor de siguranță și igienă sanitară”, se arată în decizia Comitetului Național pentru Situații de Urgență.",
  "metadata": {
    "original_file": "Ziarul_Gorjului_0129.html"
  }
}