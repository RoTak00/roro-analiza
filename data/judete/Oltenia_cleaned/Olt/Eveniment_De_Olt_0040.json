{
  "title": "Trei societăți oltene, amendate de ITM cu 60.000 de lei pentru muncă la negru",
  "content": "În luna noiembrie a anului 2024, angajații Inspectoratului Teritorial de Muncă Olt au continuat controalele la societățile comerciale din județ și au identificat un număr de trei persoane care desfășurau muncă nedeclarată la trei angajatori.\n\nValoarea totală a amenzilor date a fost de 60.000 de lei, firmele amendate având ca și domenii de activitate restaurant, transport rutier de mărfuri și patiserie.\n\nBogdan Țucă, purtător de cuvânt al ITM Olt, a mai spus că, luna trecută, inspectorii de muncă din cadrul Inspectoratului Teritorial de Muncă Olt au efectuat nu mai puțin de 176 controale specifice, atât în domeniul relațiilor de muncă, cât și în domeniul securității și sănătății în muncă, domeniile de activitate verificate din punct de vedere al respectării legislației specifice fiind construcțiile, comerțul cu amănuntul, transportul rutier de mărfuri și persoane și agricultură.\n\n„În urma verificărilor efectuate au fost identificate 162 de deficiențe pentru care s-au dispus măsuri de remediere, cele mai frecvente fiind \n\n neplata lunară a drepturilor salariale la data înscrisă în contractul individual de muncă; neacordarea repausului săptămânal și a concediului de odihnă; netransmiterea la termen, în Registrul General de Evidență a Salariaților, a contractelor individuale de muncă și a modificărilor acestora; neîncheierea în formă scrisă a contractelor individuale de muncă; neacordarea și neverificarea folosirii echipamentului individual de protecție; neefectuarea controlului medical periodic, iar pentru cele mai grave s-au aplicat 20 de sancțiuni, din care 16 avertismente și patru amenzi în valoare totală de 65.000 de lei”, a adăugat reprezentantul ITM.\n\nDe asemenea, pe parcursul lunii trecute, au fost comunicate inspectorilor de muncă olteni 11 evenimente, care s-au soldat cu 11 persoane ce au suferit incapacitate temporară de muncă.",
  "metadata": {
    "original_file": "Eveniment_De_Olt_0040.html"
  }
}