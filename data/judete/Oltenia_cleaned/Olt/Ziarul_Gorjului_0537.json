{
  "title": "Accident mortal la ieșirea din Slatina spre Valea Mare",
  "content": "Un grav accident rutier a avut loc vineri noaptea, 25 iunie, pe Drumul național 65-European 574, la ieșirea din Slatina spre Valea Mare.\n\nO autoutilitară, condusă de un bărbat de 37 de ani, din Argeș, a lovit mortal un pieton, de 32 de ani, din municipiul Slatina.\n\nDin primele verificări, polițiștii au constatat faptul că, în eveniment, a fost implicată o autoutilitară, condusă de un bărbat, în vârstă de 37 de ani, din județul Argeș, și un pieton, în vârstă de 32 de ani, din municipiul Slatina. În urma evenimentului rutier, pietonul a decedat, iar trupul acestuia a fost transportat la Morga Spitalului Județean de Urgență Slatina, în vederea efectuării necropsiei”, au transmis reprezentanții IPJ Olt.\n\nÎn cauză, a fost întocmit un dosar penal sub aspectul săvârşirii infracţiunii de ucidere din culpă, cercetările fiind continuate pentru stabilirea cu exactitate a tuturor împrejurărilor în care s-a produs evenimentul.",
  "metadata": {
    "original_file": "Ziarul_Gorjului_0537.html"
  }
}