{
  "title": "Doliu la Colegiul Național „Ion Minulescu” | Ziarul de Olt",
  "content": "Unul dintre cei mai respectați dascăli de la Colegiul Național „Ion Minulescu “ din Slatina, Mihaela Neacșu a încetat din viață. \n\n Cu o autoritate bazată pe blândețe, cu un simț pedagogic aparte Mihaela Neacșu a fost un reper pentru multe generații de elevi de la această unitate de elită a învățământului oltean. Pierderea sa este o imensă tragedie pentru familie, pentru cei cărora le-a îndrumat pașii în viață…\n\nPe pagina de socializare a liceului cuvintele par puține… „Cu sufletele împietrite, anunțăm că doamna profesoară, colega noastră minunată, MIHAELA NEACȘU, nu se mai află printre noi. O inimă blândă a încetat să mai bată, un suflet extraordinar, plin de lumină și vivacitate, a plecat în lumea îngerilor, lăsând în urmă o incomensurabilă durere și un gol imens. Cuvintele sunt prea sărace că să exprime tristețea gravă care s-a așternut în sufletele noastre! Ne despărțim de o colegă deosebită și o prietenă dragă, și ne luăm bun rămas, păstrând la loc de cinste amintirea și abnegația sa. \n\n Sincere condoleanțe familiei îndurerate! Zbor lin către îngeri!”",
  "metadata": {
    "original_file": "Ziarul_De_Olt_0296.html"
  }
}