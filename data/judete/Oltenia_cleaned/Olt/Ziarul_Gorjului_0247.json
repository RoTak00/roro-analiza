{
  "title": "POPAS CU IMAGINI LA CONACUL BĂLCEŞTILOR",
  "content": "Centrul Județean pentru Conservarea și Promovarea Culturii Tradiționale Olt, instituție de cultură aflată în subordinea Consiliului Județean Olt, în parteneriat cu Consiliul Județean Vâlcea, Muzeul Memorial „Nicolae Bălcescu” Vâlcea și Fotoclubul „Floarea de Colţ” din Râmnicu Vâlcea vă invită joi 22 februarie 2018, orele 13.00, la Centrul Cultural Eugen Ionescu din Slatina la vernisajul expoziţiei de fotografie „POPAS CU IMAGINI LA CONACUL BĂLCEŞTILOR“.\n\nExpoziția ajunge la Slatina prin grija domnului Antonie Chelcea, manager al ansamblului muzeal „Nicolae Bălcescu” cu care suntem la a doua colaborare de acest fel și își propune să pună în valoare frumusețea patrimoniului de la ansamblul muzeal „Nicolae Bălcescu”, de pe Valea Topologului, surprins de către artiștii fotografi în cadrul primei ediții de toamnă a Taberei de fotografie „Popas cu imagini la Conacul Bălceştilor”.\n\nVor fi expuse 37 de imagini realizate de următorii fotografi: Diana Buzoianu, Dorina Nicolai, Elena Simion Tudosie, Mariana Buică, Adrian Negoiță, Julien Oncete, Sorin Mateescu, Ioan Ciobotaru.\n\nFotografiile au fost realizate la Conacul Bălcescu în perioada 20-22 octombrie 2017, atunci când natura a îmbrăcat cele mai frumoase culori. Dincolo de descifrarea unui limbaj al naturii, imaginile selectate pentru expoziție constituie o materializare a memoriei, arta de a comunica şi a pune în valoare un spațiu atât de bogat în istorie.\n\nColaborarea instituțiilor de cultură din județul Olt cu instituțiile similare din Vâlcea este veche, schimburile culturale fiind un fapt déjà obișnuit, fie că este vorba despre expoziții de artă fotografică, artă plastică, teatru sau ansambluri folclorice și interpreți de folclor.",
  "metadata": {
    "original_file": "Ziarul_Gorjului_0247.html"
  }
}