{
  "title": "Colindătorii au fost primiți și de angajații Prefecturii Olt",
  "content": "Reprezentanții Instituției Prefectului – Județul Olt au început de vineri, 15 decembrie 2023, să îi primească și ei pe primii colindători. Cum nu a existat un buget alocat pentru acordarea de produse tradiționale specifice sărbătorilor de iarnă, conducerea Prefecturii Olt, în frunte cu prefectul Mario De Mezzo, a găsit sponsorizări pentru a oferi cadouri de Crăciun.\n\nPrimii care au trecut pragul instituției Guvernului din teritoriu au fost colindătorii din comuna Bărăști, membri ai ansamblului folcloric din localitate. Dar cei mai mulți copii sunt așteptați să îl colinde pe prefectul De Mezzo în data de 20 decembrie 2023, de data aceasta pe tot parcursul zilei.\n\n„Obiceiurile tradiţionale de Crăciun sunt păstrate cu sfinţenie de nişte copii minunaţi. Colindul românesc a răsunat astăzi (vineri n.r.) la Instituţia Prefectului – Judeţul Olt. Copiii Ansamblului Folcloric ‘Brâuleţul’, din comuna Bărăşti, ne-au făcut o surpriză frumoasă. Colindătorii au fost întâmpinaţi de prefectul judeţului Olt, Mario De Mezzo, care i-a răsplătit pe micuţi cu daruri. Colindul autohton ne-a bucurat ziua şi ne întăreşte încrederea că tinerii de astăzi sunt cei mai buni păstrători a tot ceea ce este românesc. Le mulţumim foarte mult pentru vizită şi pentru colinde. Așteptăm cu mare bucurie și ziua de 20 decembrie, când vom primi colindători pe parcursul întregii zile. Sărbători cu bine!”, au transmis reprezentanții instituției Guvernului din teritoriu.",
  "metadata": {
    "original_file": "Eveniment_De_Olt_0298.html"
  }
}