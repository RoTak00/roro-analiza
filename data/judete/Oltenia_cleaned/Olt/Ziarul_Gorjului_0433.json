{
  "title": "MARIUS OPRESCU, MANDAT CU REALIZĂRI ȘI NEÎMPLINIRI",
  "content": "Preşedintele Consiliului Județean (CJ) Olt, Marius Oprescu, a vorbit, joi, după ultima şedinţă ordinară din acest mandat despre realizările sale, dar și despre neîmplinirile legate de cei patru ani de activitate.\n\nȘeful administrației județene susține că, cele mai realizări în acest mandat sunt investițiile derulate la Spitalul Județean de Urgență Slatina. Pe de altă parte, președintele CJ Olt este nemulțumit de nivelul investițiilor din infrastructura rutieră. Totuși Oprescu privește cu optimism către următorii patru ani pentru a finaliza lucrurile pe care nu le-a reușit până acum.\n\n„A fost ultima şedinţă din acest mandat de patru ani. Bineînţeles că avem emoţia unui mandat cu multe realizări, dar şi cu neîmpliniri. Cu optimism privesc către un nou mandat, pentru că sunt convins că Partidul Social Democrat va câştiga aceste alegeri, la Olt. Mare parte a realizărilor şi a lucrurile de care sunt mulţumit sunt investiţiile de la Spitalul Judeţean de Urgenţă Slatina. O nemulţumire este că infrastructura din judeţul Olt este una foarte mare, peste 1000 de kilometri de drum judeţean, şi neavând foarte multe măsuri deschise pe fonduri europene, aceste drumuri nu arată într-o stare grozavă, aşa cum ar trebui să fie. Din păcate, însă, pentru noi, banii pentru infrastructura rutieră la nivel de fonduri europene sunt foarte puțini și atunci nu reușim să reabilităm atât de mult cât ne-am dori din aceste drumuri”, a conchis Marius Oprescu.",
  "metadata": {
    "original_file": "Ziarul_Gorjului_0433.html"
  }
}