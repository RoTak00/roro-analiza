{
  "title": "Cursuri de ajutor bucătar, îngrijitor bătrâni la domiciliu, frizer și inspector SSM pentru șomerii olteni, organizate de AJOFM luna viitoare",
  "content": "Agenţia Județeană pentru Ocuparea Forței de Muncă Olt organizează şi în luna septembrie programe de formare profesională. De această dată, sunt cinci cursuri, acestea fiind destinate pentru 70 de persoane aflate în căutarea unui job, care urmează a fi calificate în diverse domenii de activitate, anunţă reprezentanţii instituției.\n\nElena Iordache, purtătorul de cuvânt al AJOFM, a declarat că principalele meserii-ocupații, în funcție de numărul de participanți, pentru care se vor organiza cursuri gratuite pentru șomeri luna viitoare sunt: ajutor bucătar – 14 locuri la un curs, îngrijitor bătrâni la domiciliu – un curs unde sunt disponibile 14 locuri, frizer – 14 locuri tot la un singur curs și inspector în domeniul Securității și Sănătății în Muncă – 28 locuri la un număr de două cursuri.\n\nPentru șomerii indemnizați, dar și neindemnizați, programele de formare profesională sunt gratuite.\n\n„Serviciile de formare profesională sunt gratuite pentru şomerii indemnizaţi şi neindemnizaţi înregistraţi în evidenţa Agenţiei Judeţene pentru Ocuparea Forţei de Muncă Olt, iar persoanele care realizează venituri pot urma aceste programe de formare profesională suportând contravaloarea lor”, spune reprezentantul agenției.\n\nPentru detalii suplimentare despre cele cinci cursuri gratuite din luna septembrie a acestui an, șomerii interesaţi, și nu doar ei, se pot adresa Compartimentului Formare Profesională din cadrul AJOFM Olt, cu sediul în strada Dinu Lipatti, nr. 28, sau la telefon 0249.413.099.",
  "metadata": {
    "original_file": "Eveniment_De_Olt_0129.html"
  }
}