{
  "title": "CAS Olt anunță medicamente noi pe lista celor compensate",
  "content": "Reprezentanții Casei de Asigurări de Sănătate Olt au transmis marți, 5 noiembrie 2024, că lista medicamentelor de care beneficiază asigurații, cu sau fără contribuție personală, pe bază de prescripție medicală, în sistemul de asigurări sociale de sănătate, precum și a medicamentelor care se acordă în cadrul programelor naționale de sănătate a fost completată cu noi medicamente de la începutul acestei luni.\n\nAșadar, pacienții au acces la aceste medicamente începând cu data de 1 noiembrie\n\n„Medicamentele sunt destinate pacienților cu afecțiuni oncologice, epilepsie, boli cronice cauzate de modificări imunologice care modifică structura țesutului conjunctiv de colagen, pacienților cu poliartrita reumatoidă, infecție cu HIV/SIDA, precum și cu transplant medular. Noile medicamente au fost incluse în Lista medicamentelor de care beneficiază asigurații în regim de compensare 100%, respectiv 50 la sută din prețul de referință”, se arată într-un comunicat de presă remis de CAS Olt.\n\nPotrivit sursei citate, lista medicamentelor compensate și gratuite a fost extinsă în vederea creşterii accesului pacienţilor la tratamente de ultimă generație.",
  "metadata": {
    "original_file": "Eveniment_De_Olt_0061.html"
  }
}