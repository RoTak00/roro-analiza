{
  "title": "FOTO. Bărbat mort, după ce a căzut din blocul CAM 2 de pe Bulevardul A.I. Cuza",
  "content": "Un bărbat a murit joi, 5 mai, după ce a căzut din blocul CAM 2 de pe Bulevardul A.I. Cuza din Slatina. Martorii spun că bărbatul nu locuia în acest bloc. Acesta a urcat până la etajul 10, a deschis o fereastră de pe casa scării și s-a aruncat în gol.\n\n„Astăzi, 5 mai 2022, în jurul orei 12:30, Inspectoratul de Poliție Județean Olt a fost sesizat, prin apel 112, cu privire la faptul că un bărbat s-ar fi aruncat de la etajul unui bloc de pe Bulevardul A. I. Cuza, din municipiul Slatina. La fața locului, s-au deplasat polițiștii din cadrul Poliției Municipiului Slatina și mai multe echipaje de prim-ajutor. Din primele verificări, polițiștii au stabilit că bărbatul s-ar fi aruncat de pe casa scării, dintre etajele 9 și 10, a unui bloc, situat pe Bulevardul A. I. Cuza, din municipiul Slatina”, au declarat reprezentanții IPJ Olt.\n\nAcesta nu a răspuns manevrelor de resuscitare, fiind constatat decesul.\n\nTrupul bărbatului a fost transportat la Morga Spitalului Județean de Urgență Slatina, în vederea efectuării necropsiei și stabilirii cu exactitate a cauzei decesului.\n\nPolițiștii efectuează verificări pentru stabilirea identității bărbatului și au întocmit un dosar penal sub aspectul săvârșirii infracțiunii de ucidere din culpă, fiind continuate cercetările pentru stabilirea tuturor împrejurărilor în care s-a produs evenimentul.",
  "metadata": {
    "original_file": "Ziarul_Gorjului_0595.html"
  }
}