{
  "title": "Cei mai mulți turiști care vizitează județul Olt se cazează în hoteluri",
  "content": "Spațiile de cazare din Olt au fost ocupate de mai mulți turiști. Asta reiese din datele oficiale prezentate de reprezentantii Direcției Regionale de Statistică care spun că județul a fost vizitat în luna a zecea a anului 2024 de peste 4.500 de persoane, cu aproximativ 50% mai mulți turiști față de aceeași lună octombrie a anului 2023. Cifrele mai arată că cei mai mulți turiști care au vizitat județul Olt în a doua lună a toamnei anului trecut s-au cazat în hoteluri, respectiv peste 4.000.\n\n4.555 este numărul turiștilor care s-au cazat în județ în octombrie 2024, cu 47,4 la sută mai mult față de aceeași lună a anului anterior, când numărul persoanelor cazate în spațiile de cazare din Olt a fost de 3.090.\n\nDin totalul turiștilor, 4.089 au fost cazați în hoteluri, 207 în vile turistice, 101 în pensiuni turistice, șase în pensiuni agroturistice și doi în cabane turistice, susțin statisticienii olteni.\n\nTotodată, înnoptările în structurile de primire turistică în a zecea lună a anului trecut au înregistrat și ele o creștere de 48,8% față de cele din aceeași lună a anului 2023, respectiv 8.848 nopţi faţă de 5.948 nopţi.\n\nCifrele DRS Olt mai arată că indicele de utilizare netă a locurilor de cazare din județul Olt pentru luna octombrie 2024 a fost de 34,7 la sută pe total structuri de cazare turistică.",
  "metadata": {
    "original_file": "Eveniment_De_Olt_0023.html"
  }
}