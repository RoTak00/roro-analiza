{
  "title": "Evaluarea Națională debutează cu proba la limba română",
  "content": "Pentru sesiunea iunie 2024, în judeţul Vâlcea sunt înscrişi la Examenul de Evaluare Națională, 2542 absolvenți ai clasei a VIII-a. 15 elevi vor beneficia de adaptarea condițiilor de examen conform “ Procedurii cu privire la asigurarea condițiilor de egalizare de șanse pentru elevii cu deficiențe de vedere, deficiențe de auz și tulburări de neurodezvoltare care susțin examenele naționale: evaluare națională pentru absolvenții clasei a VIII-a și examenul național de bacalaureat – sesiunea 2024”, procedură elaborată de Ministerul Educaţiei. Probele se vor desfăşura în 54 de centre de examen. \n\n \n\n Astăzi (25.06.2023, n.r.), Evaluarea Naţională a elevilor, absolvenţi de clasa a VIII-a, debutează cu prima probă scrisă la Limba şi Literatura Română. A doua probă scrisă se va susţine joi, 27 iunie, la disciplina Matematică. Accesul în sălile de examen s-a făcut până la ora 8.30. Timpul de lucru pentru redactarea lucrarii scrise este de două ore. Lucrările vor fi scanate în faţa elevilor, trei elevi rămânănd în sală până la scanarea ultimei lucrări. Afişarea rezultatelor înaintea contestaţiilor se va face miercuri, 3 iulie, până la ora 14:00. Contestațiile pot fi depuse în zilele de 3 iulie, în intervalul orar 16:00 – 19:00 și 4 iulie, în intervalul orar 8:00 – 12:00. Rezultatele finale vor fi afişate anonimizat marţi, 9 iulie 2024, după soluţionarea contestaţiilor.\n\nLe urăm succes tuturor elevilor, părinţilor le dorim doar emoţii pozitive iar profesorilor, directorilor şi inspectorilor, implicaţi în procesul de organizare, supraveghere, scanare şi evaluare din cadrul primului examen naţional din acest an, le dorim putere de muncă!",
  "metadata": {
    "original_file": "Curierul_0228.html"
  }
}