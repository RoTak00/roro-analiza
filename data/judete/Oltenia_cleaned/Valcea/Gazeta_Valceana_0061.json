{
  "title": "Pacienți supraponderali din județul Vâlcea, transportați de pompieri la ambulanțe",
  "content": "În perioada 16 decembrie (ora 08.00) – 18 decembrie 2024 (ora 08.00), pompierii din cadrul celor opt subunități de intervenție ale Inspectoratului pentru Situații de Urgență „General Magheru” al judeţului Vâlcea au desfășurat 59 de misiuni. 50 dintre acestea au fost pentru acordarea măsurilor de prim-ajutor și transportarea la unitățile sanitare a persoanelor cu afecțiuni medicale, trei misiuni au fost pentru stingerea unor incendii, una pentru protecția comunității și cinci misiuni pentru alte situații de urgență.\n\n„În perioada analizată, echipajele SMURD au intervenit în 50 de cazuri pentru acordarea asistenței medicale de urgență, fiind asistate 55 de persoane. Pompierii au executat un exercițiu cu forțe și mijloace în teren, în localitatea Mateești și au intervenit la alte cinci situații de urgență pentru asigurarea măsurilor de prevenire și stingere a incendiilor la accidente rutiere, facilitarea accesului în locuință și pentru transportarea persoanelor supraponderale” , au anunțat reprezentanții ISU Vâlcea.",
  "metadata": {
    "original_file": "Gazeta_Valceana_0061.html"
  }
}