{
  "title": "ACUM! Incendiu de vegetație uscată într-o comună din nordul județului",
  "content": "Astăzi, 19 noiembrie 2024, în jurul orei 13.30, pompierii vâlceni au fost solicitați pentru stingerea unui incendiu izbucnit la vegetație uscată, în fondul forestier al comunei Câineni. Se deplasează la locul evenimentului forțe din cadrul Detașamentului de Pompieri Râmnicu Vâlcea, Secției de Pompieri Govora și Stației de Pompieri Brezoi, cu patru autospeciale de stingere cu apă și spumă.\n\nIncendiul de vegetație uscată (frunze și doborâturi) se manifestă pe o suprafață de aproximativ un hectar, în fondul forestier al localității Câineni (pădure de fag și stejar), punctul Pârâul Sec. La intervenție participă și forțe din cadrul Ocolului Silvic Câineni (șase persoane) și SVSU Câineni (patru persoane). Nu sunt persoane sau gospodării afectate.",
  "metadata": {
    "original_file": "Gazeta_Valceana_0105.html"
  }
}