{
  "title": "Lecție de istorie antică în Parcul Izvoare din Căciulata, Sâmbătă, 4 septembrie",
  "content": "Sâmbătă, 4 septembrie 2021, începând cu ora 10.00, în Parcul Izvoare din Căciulata, Universitatea „Lucian Blaga” Sibiu va desfășura o serie de activități cu rol educativ dedicate turiștilor prezenți în stațiunea noastră, celor care tranzitează zona și localnicilor. Evenimentul este organizat cu sprijinul Primăriei Orașului Călimănești și al trupei Veteres Milites și este parte a proiectului „Educație, cultură și patrimoniu în spirit european la Castrul Roman Arutela”, al Facultății de Științe Socio-Umane din cadrul Universității „Lucian Blaga” Sibiu.\n\nProiectul are la bază o consistentă documentare cu privire la Arutela și unitatea de arcași sirieni staționată aici, la viața de zi cu zi și echipamentul soldaților lumii romane, iar în cadrul lui sunt realizate, pe baza cercetării derulate, replici după echipamente, obiecte specifice lumii romane, ce vor ajuta la o mai bună înțelegere din partea publicului larg a rolului jucat de armata romană în integrarea diverselor grupuri etnice din Imperiu în ansamblul civilizației romane, precum și în promovarea multiculturalității, toleranței, dar și în susținerea diversității culturale.\n\nVor fi create ateliere educaționale adaptate fiecărei categorii de vârstă, limbajul fiind atent optimizat nivelului de cunoaștere și înțelegere pe care îl au participanții. Persoanele implicate în proiect vor desfășura activități practice cu participanții, aceștia descoperind prin implicare directă esența mesajului transmis.",
  "metadata": {
    "original_file": "Cozia_Info_0082.html"
  }
}