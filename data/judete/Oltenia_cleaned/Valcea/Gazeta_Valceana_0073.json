{
  "title": "FOTO. Pompierii au salvat 30 de bovine, 11 porcine și peste o sută de păsări după ce adăpostul în care se aflau a luat foc",
  "content": "Patru autospeciale de stingere ale pompierilor au acționat în această dimineață de sâmbătă, 7 decembrie 2024, începând cu ora 07.00, pentru lichidarea incendiului care se manifesta la un depozit de furaje cu suprafața de aproximativ 100 de metri pătrați, dar și la o anexă în care se aflau adăpostite animale domestice și păsări. Incendiul a izbucnit în comuna Diculești din sudul județului Vâlcea. Pompierii au acționat și pentru protejarea vecinătăților. SVSU Diculești a sprijinit forțele de intervenție cu un buldoexcavator. Incendiul a fost localizat în jurul orei 08.00 și stins ulterior.\n\nÎn adăpostul de animale se aflau 30 de bovine, 11 porcine, 10 caprine și 100 de păsări. Toate acestea au fost salvate prin acțiunea promptă a pompierilor vâlceni. În depozitul de furaje afectat de incendiu erau depozitate aproximativ 20 tone de lucernă. Din fericire nu au existat victime omenești.",
  "metadata": {
    "original_file": "Gazeta_Valceana_0073.html"
  }
}