{
  "title": "De astăzi, Țara Loviștei renaște!",
  "content": "S-a semnat contractul de proiectare și execuție pentru Drumul Loviștei!\n\nAm semnat astăzi, 5 decembriei, la Boișoara, contractul de proiectare și execuție a lucrărilor de modernizare a Drumului Loviștei – DJ 703H.\n\nPeste 36 de milioane euro se vor investi în acest drum, care porneşte de la limita cu județul Argeș, traversează comunele Perișani, Titești, Boișoara și Câineni, până la intersecția cu DN 7.\n\nPrin proiect, pe lângă asfaltarea celor 31,36 km, se vor reabilita și cele 11 poduri aflate pe traseu, se vor amenaja drumurile laterale, podețe de acces către proprietăți, rigole betonate, parcări și altele, astfel încât să avem un drum modern, de la un capăt la altul.\n\nTermenul de finalizare a proiectului este de 3 ani și 5 luni (din care 5 luni – proiectare și 3 ani – execuția lucrărilor).\n\nSunt bucuros că, iată, după lungi așteptări, modernizarea acestui drum intră în linie dreaptă, iar din primăvara anului viitor vor începe efectiv lucrările.\n\nLe mulțumesc domnilor primari pentru prezența la acest eveniment important pentru vâlcenii din Țara Loviștei. Urmează o perioadă solicitantă, în care eu și primarii din zonă vom fi „diriginți de șantier” pe acest drum.\n\nPrin finalizarea acestui proiect, se vor crea noi oportunități de dezvoltare a zonei și se va deschide Țara Loviștei spre turism.",
  "metadata": {
    "original_file": "Curierul_0044.html"
  }
}