{
  "title": "Incendiu violent la Vaideeni. Un copil a fost carbonizat!",
  "content": "Pompierii militari vâlceni au fost solicitați, astăzi (30 august, n.r.) la ora 07:45, pentru stingerea unui incendiu care se manifestă la o casă de locuit, în localitatea Vaideeni, sat Izvorul Rece. Din spusele apelantului, în casă exista posibilitatea să fie surprinse două persoane. La locul evenimentului s-au deplasat de urgență forțe din cadrul Detașamentului de Pompieri Râmnicu Vâlcea, Punctelor de lucru Horezu și Bunești, cu 4 autospeciale de stingere cu apă și spumă, precum și o ambulanță SAJ. \n\n La sosirea forțelor ISU focul se manifesta generalizat la întreaga locuință. S-a acționat cu prioritate pentru căutarea-salvarea posibilelor victime, concomitent cu operațiunile pentru localizarea și lichidarea incendiului. Echipajele de intervenție au descoperit, din nefericire, o victimă, un copil, carbonizată, într-un dormitor al casei. S-au continuat acțiunile de căutare-salvare și cele de stingere a incendiului. \n\n La ora 10.15 incendiul a fost lichidat, iar cea de-a doua posibila victimă nu a fost găsită în interiorul locuinței. A ars în totalitate locuința cu suprafață de cca 80 de mp, fiind salvate anexele din proximitatea casei (fânar, magazie etc.).",
  "metadata": {
    "original_file": "Curierul_0167.html"
  }
}