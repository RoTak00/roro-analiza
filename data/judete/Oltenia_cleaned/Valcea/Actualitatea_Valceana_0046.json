{
  "title": "Chestionar adresat cetățenilor Oraşului Băile Govora pentru identificarea nevoilor actuale",
  "content": "Conducerea Primăriei Orașului Govora a realizat un chestionar destinat cetățenilor govoreni, scopul chestionarului este de a identifica nevoile actuale ale cetățenilor.\n\nPrimarul Mateescu Mihai dă din nou dovadă de grijă și responsabilitate față de comunitatea sa. Din dorința de a face din orașul Govora o comunitate cât mai unită, dezvoltată și modernă, primăria orașului a decis să realizeze un chestionar destinat tuturor reprezentanților comunității locale, indiferent de sfera de activitate, vârstă sau alte criterii. Chestionarul are ca scop principal identificarea nevoilor actuale ale cetățenilor și îmbunătățirea calității vieții în oraș.\n\nChestionarul se completează online, în mod anonim. Cetățenii sunt rugați să dea răspunsuri cât mai clare și mai veridice. Chestionarul este unul rapid, durata estimată a completării acestuia fiind de 15-30 de minute.\n\nReprezentanții Primăriei Orașului Băile Govora au afirmat: „Primăria Orașului Băile Govora derulează în prezent activitățile necesare elaborării Strategiei Integrate de Dezvoltare Urbană (S.I.D.U.) a orașului pentru perioada 2021-2027.\n\nVă rugăm să aveți amabilitatea de a ne sprijini în demersul de a îmbunătăți calitatea vieții în orașul nostru prin completarea chestionarului online, fără a implica informații privind identitatea dumneavoastră (chestionarul este trimis anonim), tocmai de aceea, în vederea atingerii obiectivelor S.I.D.U., vă rugăm să răspundeți la întrebări cât mai exact și veridic.\n\nStrategia de dezvoltare reprezintă un document strategic al cărui scop, în cadrul perioadei curente de programare 2021-2027 (cu implementare până în 2030), este reprezentat de asigurarea unei viziuni coerente de dezvoltare la nivelul orașului, transpuse într-un portofoliu de propuneri prioritare, ideal sprijinite de comunitate și finanțabile de către Uniunea Europeană.\n\nCa instrument de planificare, Strategie Integrată de Dezvoltare Urbană (SIDU) trebuie să răspundă la nevoile locale de dezvoltare prin implementarea unui proces participativ în care buna guvernanță, colaborarea şi implicarea comunității să reprezinte piloni de dezvoltare și să asigure continuitatea pe termen lung a viziunii de dezvoltare a orașului Băile Govora. Chestionarul se adresează tuturor reprezentanților comunității locale.”",
  "metadata": {
    "original_file": "Actualitatea_Valceana_0046.html"
  }
}