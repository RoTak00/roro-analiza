{
  "title": "APLICAȚIA de control specifică Spațiului Schengen a ajuns și la Horezu",
  "content": "La data de 2 aprilie 2024, polițiștii au organizat și desfășurat o acțiune pentru reducerea riscului rutier, prevenirea accidentelor rutiere și depistarea persoanelor ce conduc sub influența alcoolului sau a substanțelor interzise. În acest sens, polițiștii din cadrul orașului Horezu au acționat pentru prevenirea și combaterea oricăror evenimente care pot afecta liniștea comunității, fiind pregătite să intervină atunci când situația o impune.\n\nAstfel, au fost legitimate 89 de persoane ce au fost verificate în aplicația eDAC, o aplicație folosită cu precădere pentru controalele polițienești din statele membre ale Spațiului Schengen. Polițiștii horezeni au controlat și 71 de vehicule.\n\n„Pentru neregulile constatate, polițiștii au aplicat 49 de sancțiuni contravenționale, în valoare totală de peste 10.000 de lei. Ca măsură complementară, polițiștii au reținut, în vederea suspendării exercitării dreptului de a conduce, patru permise de conducere și patru certificate de înmatriculare. Astfel de activități vor continua în perioada următoare” , a anunțat IPJ Vâlcea.",
  "metadata": {
    "original_file": "Gazeta_Valceana_0377.html"
  }
}