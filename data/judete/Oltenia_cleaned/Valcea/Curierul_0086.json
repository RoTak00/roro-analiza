{
  "title": "Râmnicul cultural",
  "content": "Filiala Râmnicu Vâlcea a Uniunii Artiștilor Plastici din România, în parteneriat cu Filiala Pitești a Uniunii Artiștilor Plastici din România, cu Filiala Iași a Uniunii Artiștilor Plastici din România cu Uniunea Artiștilor Plastici din România și cu Primăria Municipiului Râmnicu Vâlcea, vă invită mâine, 1 noiembrie 2024, la următoarele evenimente culturaleꓽ\n\nVernisajul expoziției de grafică „Time on my fingers” , a artistului Luigi Puiu, membru al Filialei Iași a Uniunii Artiștilor Plastici din România, aflat la cea de-a cincizeci și noua personală.\n\nDe asemenea, în continuarea manifestării de la ora 18, va fi prezentată și cartea „Policromii” de Sebastian Crăciun, un volum care cuprinde 30 de interviuri cu personalități din lumea artelor vizuale precum: pictorii Gheorghe Dican, Petru Lucaci, Felix Aftene, Tudor Zbârnea, academicienii Răzvan Theodorescu și Mircia Dumitrescu, sculptorii: Bata Marianov, Liviu Mocan, artistul sticlar Ioan Tămâian, vitralista Amalia Verzea, artistele vizuale Ana Lupaș și Cela Neamțu, directorul Muzeului Național de Artă Contemporană – Călin Dan, criticul si istoricul de artă Pavel Șușară. \n\n Apariția acestui volum sprijină campania „Viitorul artei”. \n\n Toate încasările rezultate se vor transforma în premii pentru tinerii artiști plastici, la Concursul „Martha Bibescu”, organizat de Asociația Pro Valores la Palatul Brâncovenesc de la Mogoșoaia, în luna mai 2025.",
  "metadata": {
    "original_file": "Curierul_0086.html"
  }
}