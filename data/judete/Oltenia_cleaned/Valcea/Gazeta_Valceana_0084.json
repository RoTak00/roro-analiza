{
  "title": "Asociația Medcorp, cu sprijinul financiar al OMV Petrom, a asigurat servicii medicale esențiale pentru 95 de locuitori din județul Vâlcea",
  "content": "Din anul 2022, Asociația Medcorp și OMV Petrom implementează la nivel național programul „Sănătate în Vecinătate” și asigură servicii medicale complexe pentru oamenii din comunitățile rurale, acolo unde accesul este limitat. Prin servicii mobile, analize de laborator și consulturi de specialitate, echipele de medici verifică starea de sănătate a beneficiarilor, identifică și tratează cazurile mai grave într-un stadiu incipient.\n\nO foarte mare importanță este acordată activităților de informare și educare a localnicilor, încurajându-i să fie atenți la semnele precoce ale anumitor afecțiuni și să prevină complicațiile.\n\nÎn 2024, Asociatia Medcorp a organizat în județul Vâlcea un eveniment medical, la care au participat 95 de beneficiari din localitatea Șușani. Echipele medicale au efectuat 202 investigații paraclinice (ex. ecografii) si consulturi multidisciplinare în domeniul imagisticii medicale. Fiecare beneficiar a primit gratuit servicii medicale cu o valoare medie de aproximativ 132 de euro.\n\nAu fost stabilite aproximativ 86 de diagnostice, cele mai frecvente fiind la persoane cu afecțiuni din categoria bolilor aparatului digestiv (57%), urmate de persoane diagnosticate cu boli ale aparatului genito-urinar (21%) și de cele cu afecțiuni din categoria bolilor endocrine, de nutriție si metabolism (7%).\n\nPentru aproximativ 39% dintre pacienți sunt recomandate investigații suplimentare în următoarele trei – doisprezece luni. Peste 12% dintre beneficiari au început un tratament nou, în timp ce pentru aproximativ 1% dintre aceștia s-a recomandat ajustarea tratamentului existent.\n\n„Programul “Sănătate în Vecinătate” este un model de referință pentru serviciile medicale mobile. Acesta vine în întâmpinarea celor care se confruntă, mai ales la vârste avansate, cu accesul limitat la servicii medicale, lipsa resurselor financiare, de informare și educație, cu rata crescută a bolilor cronice și cu barierele de transport. Este primul an când vizităm județul Vâlcea considerând foarte importantă organizarea unui eveniment medical de screening prin ecografii abdominale”, a declarat Mihai Olaru, președintele Consiliului Director al Asociației Medcorp.\n\nUn alt aspect distinct este angajamentul echipei de a continua monitorizarea pacienților după vizitele în comunități. Prin serviciul de suport telefonic Medcorp, pacienții primesc recomandări medicale, fapt ce conduce la construirea unei comunități mai informate și sănătoase. Peste 4.000 de apeluri telefonice au fost inițiate pe parcursul anului.\n\nÎn 2024, echipa Medcorp a desfașurat acțiuni medicale în 42 de localități rurale din 12 județe (Argeș, Bacău, Buzău, Constanța, Dâmbovița, Dolj, Gorj, Galați, Ialomița, Olt, Prahova și Vâlcea) din România. Peste 5.000 de persoane au beneficiat de consultații medicale complexe, analize de laborator, electrocardiograme (EKG), ecografii și tratamente de specialitate. OMV Petrom a alocat anul acesta peste 8 milioane de RON pentru implementarea programului „Sănătate în vecinătate”.",
  "metadata": {
    "original_file": "Gazeta_Valceana_0084.html"
  }
}