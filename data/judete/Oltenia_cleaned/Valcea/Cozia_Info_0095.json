{
  "title": "MATERNITATEA vâlceană pregătită pentru atragerea de bani europeni în vederea modernizării!",
  "content": "Astăzi, în prezența conducerii Consiliului Județean Vâlcea, s-a făcut recepția la terminarea lucrărilor de consolidare și reabilitare termică a clădirii Maternității din Râmnicu Vâlcea.\n\nO condiție esențială pentru accesarea banilor europeni de către CJ Vâlcea, în vederea modernizării în integralitate a clădirii Maternității, a fost consolidarea, în prealabil, a zonelor A și C (respectiv clădirile cu două etaje ale acestui imobil), zone care se încadrau în clasa de risc seismic II.\n\nConsiliul Județean Vâlcea s-a conformat acestor condiții și a investit pentru realizarea acestor lucrări suma de 1.634.222,57 lei, bani alocați din bugetul județului.\n\nPrintre principalele lucrări realizate se află: cămășuirea tuturor stâlpilor, de la fundație, până la etajul 2, înlocuirea tâmplăriei existente, devierea traseelor instalațiilor electrice sau relocarea instalațiilor termice/sanitare.\n\n„Astăzi, am semnat recepția la terminarea lucrărilor de consolidare a clădirii Maternității, lucrări pe care am reușit să le finalizăm cu 6 luni înainte de termenul prevăzut. Acum, nu ne mai rămâne decât să așteptăm deschiderea liniilor de finanțare europeană pentru modernizarea în integralitate a clădirii. Proiectul se ridică la cca 8 milioane euro”- Constantin Rădulescu, președinte CJ Vâlcea.",
  "metadata": {
    "original_file": "Cozia_Info_0095.html"
  }
}