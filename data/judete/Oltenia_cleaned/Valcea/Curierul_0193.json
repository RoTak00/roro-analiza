{
  "title": "Incendiu pe platforma Oltchim. Pompierii au suplimentat forțele",
  "content": "În această dimineață (26.07.2024, n.r.), pompierii militari vâlceni au fost solicitați să intervină pentru stingerea unui incendiu produs la un depozit deșeuri mase plastice situat pe platforma Oltchim din municipiul Râmnicu Vâlcea. Au fost alocate forțe din cadrul Detașamentului de Pompieri Râmnicu Vâlcea cu 3 autospeciale de stingere cu apă și spumă, 1 autospecială pentru transport apă și 1 CBRN. \n\n În urma efectuării recunoașterii s-a constatat faptul că incendiul se desfășoară cu flacără și degajare de fum la deșeuri mase plastice pe o suprafață de circa 700 metri pătrați pe un strat de aproximativ 20 metri înălțime. Pompierii intervin pentru localizarea incendiului. Ulterior s-au suplimentat forțele de intervenție cu 1 autospecială de stingere a incendiului la înălțime din cadrul Detașamentului de Pompieri Râmnicu Vâlcea și 1 autospecială transport apă din cadrul Detașamentului de Pompieri Drăgășani.\n\nLa fața locului s-au deplasat și reprezentanții instituțiilor vâlcene, pentru a evalua situația, inclusiv de la Agenția de Mediu, pentru măsurarea și verificarea parametrilor de toxicitate din aer, datorită fumului gros degajat de arderile deșeurilor plastice.",
  "metadata": {
    "original_file": "Curierul_0193.html"
  }
}