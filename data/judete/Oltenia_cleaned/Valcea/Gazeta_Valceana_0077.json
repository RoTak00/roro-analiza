{
  "title": "ACUM! S-a spart o conductă de gaze în centrul municipiului Râmnicu Vâlcea",
  "content": "Pentru a fi în afara oricărui pericol, pompierii militari au evacuat trei persoane aflate în zona evenimentului. \n\n Conducta de gaz a fost oprită, în scurt timp de la sosirea echipajelor de intervenție și nu mai există scurgeri de gaze. Echipa Distrigaz lucrează pentru remedierea situației. Pompierii militari asigură măsuri de protecție a populației din zonă, precum și de prevenire și stingere a incendiilor la locul intervenției echipelor de specialitate ale DISTRIGAZ, până la remedierea totală a situației.\n\nPompierii vâlceni au fost solicitați astăzi, 3 decembrie 2024, în jurul orei 10.40, pentru asigurarea măsurilor de prevenire și stingere a incendiilor, ca urmare a avarierii unei conducte de gaze, în municipiul Râmnicu Vâlcea, în zona Pieței Centrale.\n\nLa locul evenimentului s-au deplasat de urgență forțe din cadrul Detașamentului de Pompieri Râmnicu Vâlcea, cu două autospeciale de stingere cu apă și spumă și o autospecială CBRN.\n\nForțele ISU ajunse la fața locului au constatat că sunt pierderi însemnate de gaze din conducta avariată. A fost anunțat de urgență Distrigaz și SVSU Vâlcea. Echipajele operative au balizat zona și au realizat un perimetru de siguranță, după care s-au luat toate măsurile necesare pentru protecția populației din zona respectivă.",
  "metadata": {
    "original_file": "Gazeta_Valceana_0077.html"
  }
}