{
  "title": "„Învârtita Dorului” la Vaideeni - festival de folclor păstoresc",
  "content": "Festivalul de Folclor Păstoresc, „Învârtita Dorului” va avea loc din nou în comuna vâlceană Vaideeni. Manifestarea tradițional-artistică a ajuns în acest an la cea de-a 54-a ediție. Iubitorii de muzică populară, şi nu numai, din Vaideeni şi din împrejurimi sunt invitaţi să participe la acest eveniment deosebit\n\nFestivalul se va desfășura în zilele de 25 și 26 iunie 2022. Sâmbătă, activitățile care încep la ora 16:00 vor avea loc în cadrul Centrului de Expunere a tradițiilor locale “Școala Veche”. Iar de la ora 20:00 se vor muta pe Platoul Învârtita Dorului. Duminică, se dă startul activităților începând cu ora 11:30, la Centrul Civic, după care se va ține Parada Portului Popular până la Platoul Învârtita Dorului.\n\nDupă doi ani de pauză în care festivalul nu s-a putut desfăşura din cauza restricţiilor pandemice, de această dată oamenii care vor alege să vină la Vaideeni se vor putea bucura de o mulțime de activități și manifestări cu aer de tradiție.\n\nDe organizarea festivalului s-au ocupat: Consiliul Local Vaideeni, Primăria Vaideeni, Consiliul Local Vâlcea, Asociația Culturală Moștenitorii și Școala de Arte Vaideeni.",
  "metadata": {
    "original_file": "Actualitatea_Valceana_0028.html"
  }
}