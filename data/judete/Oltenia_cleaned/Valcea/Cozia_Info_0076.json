{
  "title": "Prima ședință tehnică, după preluarea de către CJ Vâlcea a Drumului Loviștei - DN 7 D.",
  "content": "Astăzi, a avut loc prima ședință tehnică, după preluarea de către Consiliul Județean a Drumului Loviștei - DN 7 D.\n\n„Preluarea acestui drum este o provocare imensă și, din acest motiv, mi-am dorit o întâlnire cu toți factorii implicați, o ședință la care au participat și reprezentanții administrațiilor locale din Perișani, Titești, Boișoara și Câineni.\n\nEste un drum lung și greu, a cărui reabilitare implică lucrări de o complexitate ridicată. Din totalul de 31,360 km, cca 15 km sunt numai pe teritoriul comunei Perișani, drumul prezintă mai multe zone calamitate, dar și poduri care necesită intervenții.\n\nAm stabilit și primele măsuri: vom avea un district al RAJDP într-o clădire pe care am identificat-o astăzi, cu ajutorul primăriei Perișani, vom expertiza podul peste râul Olt, de la Câineni, un pod foarte vechi și vom întocmi un proiect pentru refacerea zonelor calamitate.\n\nNe dorim accesarea de fonduri europene pentru modernizarea acestui drum și sunt convins că vom reuși să-l reabilităm, pentru că ne dorim să salvăm această zonă frumoasă - Țara Loviștei.” A declarat, Constantin Rădulescu, Președintele Consiliului Județean Vâlcea!",
  "metadata": {
    "original_file": "Cozia_Info_0076.html"
  }
}