{
  "title": "„Peste patru ani, Păușeștiul va arăta ca o localitate din Occident”",
  "content": "Așa cum v-am prezentat și în alte rânduri prin intermediul publicației noastre, comuna Păușești Otăsău a făcut pași importanți, în ultimii opt ani, pentru a se transforma într-o localitate în care cetățenii să aibă condiții decente de trai, să nu le fie rușine de felul în care arată localitatea lor atunci când sunt vizitați de români din alte zone și, de ce nu, chiar de către străini. Spunem străini pentru că, așa cum primarul Cătălin Avan declara încă din anul 2016 (atunci când puțini ar fi crezut spusele sale), frumoasa localitate de pe valea râului Otăsău are destule atuuri pentru a se transforma într-o zonă turistică asemănătoare pitoreștilor arii rurale din Austria, Cehia, Germania (unele zone de acolo) și Franța. Și, deci, cum spune primarul Avan, Păușeștiul ar putea atrage turiști inclusiv din străinătate, nu numai din România.\n\nPrimarul Cătălin Avan pune accent pe investiții pentru dezvoltarea și modernizarea comunei, unele dintre cele mai necesare fiind cele din domeniul infrastructurii locale. În acest sens, recent, alături de echipa pe care o coordonează în cadrul primăriei, edilul-șef Cătălin Avan a atras o finanțare nerambursabilă în valoare de un milion de euro. Fondurile vor fi folosite pentru asfaltarea unora dintre puținele străzi (ulițe) de interes local care încă nu au fost modernizate în această localitate.\n\n„Mulțumesc echipei din primărie, care, pe lângă activitățile curente, trudește pentru atragerea și implementarea proiectelor cu fonduri europene. Avem șase proiecte accesate și nu ne vom opri aici! Peste patru ani, localitatea Păușești va arăta așa cum aveam în minte încă din luna iunie a anului 2016! Ca o localitate din Occident!” , sună garanția fermă pe care edilul-șef Cătălin Avan o oferă locuitorilor din comuna Păușești Otăsău.",
  "metadata": {
    "original_file": "Gazeta_Valceana_0116.html"
  }
}