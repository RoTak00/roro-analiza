{
  "title": "FOTO. Elevii de la Arte, la acțiunea de ecologizare a Râmnicului",
  "content": "„Înarmați” cu mănuși și saci de gunoi, elevii Liceului de Artă din Râmnicu Vâlcea au plecat la strâns de gunoie în Râmnicu Vâlcea. \n\n Ei s-au alăturat celei mai ample acțiuni de ecologizare a municipiului, inițiativă ce a aparținut Primăriei Râmnicului. Acțiunea a fost intitulată ”Împreună pentru un oraş mai curat” și s-au înscris peste 600 de voluntari, precum și câteva instituții din Vâlcea.\n\nAșa cum spuneam, la această acțiune de voluntariat au pus umărul și elevii Liceului de Arte „Victor Giuleanu” din Râmnicu Vâlcea, adolescenții demonstrând că le pasă de orașul lor, dar îmbinând și distracția cu spritul civic.\n\nRaza lor de acțiune a fost albia râului Olăneşti, faleza din dreptul Catedralei Ostroveni și terenul din spatele Complexului Family Center de pe bulevardul Tineretului, ei adunând mizeria aruncată de oameni inconștienți și depozitând-o în saci de gunoi. Sacii vor fi ridicați de mașinile puse la dispoziție de primărie.",
  "metadata": {
    "original_file": "Gazeta_Valceana_0259.html"
  }
}