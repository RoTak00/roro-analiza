{
  "title": "EVALUARE NAŢIONALĂ - VÂLCEA: 2.841 de absolvenți s-au prezentat la examen, iar 86 au lipsit",
  "content": "Emoţii mari pentru cei 2.841 de absolvenți ai clasei a VIII-a din judeţul Vâlcea care au susţinut azi, 15 iunie 2020, prima probă scrisă a examenului de Evaluare Națională, cea la Limba şi literatura română. Înainte de a intra în sălile de clase, elevilor li s-a măsurat temperatura, iar, din fericire, niciun copil nu a avut peste maximul admis de 37,3 grade Celsius.\n\nTrebuie precizat că, din totalul absolvenţilor de clasa a VIII-a înscrişi la examen, nu s-au prezentat 86 de elevi. Prima probă a fost lipsită de incidente, nefiind înregistrat niciun caz de tentativă de fraudă sau de elevi eliminați din examen.\n\n„Următoarea probă va avea loc miercuri, 17 iunie (Matematică), iar ultima probă, la Limba și literatura maternă, va fi susținută joi, 18 iunie, de elevii care au urmat cursurile gimnaziale în limba maternă.\n\nPrimele rezultate vor fi afișate luni, 22 iunie, până la ora 14:00. Contestațiile pot fi depuse atât în format fizic, cât și electronic, în zilele de 22 iunie (în intervalul orar 16:00 – 19:00) și 23 iunie (în intervalul orar 8:00 – 12:00). În acest caz, al depunerii contestațiilor, candidații completează, semnează și depun/transmit electronic și o declarație-tip în care se menționează faptul că au luat cunoștință că nota acordată ca urmare a soluționării contestației poate modifica, după caz, nota inițială, prin creștere sau descreștere. Pentru candidații minori, declarația-tip este semnată și de către părinții/reprezentanții legali ai acestora.",
  "metadata": {
    "original_file": "Gazeta_Valceana_0221.html"
  }
}