{
  "title": "FOTO - VIDEO: Elevii de nota 10 ai Vâlcii, premiați de Inspectoratul Școlar",
  "content": "Ei fac cinste şcolilor de la care provin și învățământului vâlcean. Este vorba despre cei șase elevi de excepție care au obţinut media 10.00 la Evaluare Naţională şi la Bacalaureat și care au fost premiaţi, azi, 8 august 2018, de Inspectoratul Şcolar Judeţean Vâlcea. Tinerii au primit diplome, flori şi bani veniți de la Ministerul Educaţiei Naţionale.\n\nInspectorul școlar general Andra Bică și inspectorul de management Adina Dobrete au organizat o fetivitate mică, dar cochetă, elevii de nota 10 fiind felicitați și îndemnați să obțină performanțe și în continuare.\n\nCei doi elevi de nota 10 la Bacalaureat – Antonio Sebastian Dumitrașcu (CNI Matei Basarab Râmnicu Vâlcea) și Ionela Cristina Iordache (CN Gib Mihăescu Drăgășani) – au fost recompensați cu suma de 3000 de lei. În schimb, cei patru elevi care au obținut media 10 la Evaluarea Națională – Diaconeasa Sofia (CN Mircea cel Bătrân Rm. Vâlcea), Mario Sabin Deaconescu (Școala Take Ionescu Rm. Vâlcea), Teodor Luculescu (Școala Nicolae Bălcescu Drăgășani) și Denisa Elena Zarioiu (Școala Nr. 10 Rm. Vâlcea) – au primit câte 1000 de lei. Trebuie precizat că unul dintre elevii premiați nu a putut fi prezent la festivitate, fiind în vacanță cu familia.\n\nRezultatele deosebite obținute de elevii vâlceni în anul școlar trecut nu sunt întâmplătoare, ci este vorba despre efortul mai multor ani, efort făcut de elevi, dar şi de părinţii şi profesorii lor. Sigur, nu trebuie neglijat nici faptul că în județul Vâcea se asigură un învățământ de calitate.",
  "metadata": {
    "original_file": "Gazeta_Valceana_0276.html"
  }
}