{
  "title": "Elevii de nota 10 din Râmnicu Vâlcea vor fi premiați. Vezi ce sume de bani vor primi!",
  "content": "Consiliul Local al municipiului Râmnicu Vâlcea a votat azi, 31 iulie 2019, premierea elevilor din municipiul Râmnicu Vâlcea care au obținut media 10 la examenele de Evaluare Naţionala şi Bacalaureat din sesiunea 2019. Astfel, cei 9 elevi care au obținut media maximă la Evaluare Națională vor primi fiecare suma de 3.000 lei, iar cu câte 4.000 lei vor fi premiați cei 3 elevi care au obţinut media 10 la examenul de Bacalaureat.\n\n„Educația reprezintă cea mai importantă şi eficientă investiție în viitorul fiecărei comunități. Primăria municipiului Râmnicu Vâlcea a alocat constant, în ultimii ani, resurse semnificative în vederea creării unor condiții de studiu dintre cele mai moderne, reuşind totodată să acceseze linii de finanțare nerambursabilă destinate tot modernizării şi reabilitării unitaţilor şcolare. Tot pe această linie se înscriu şi aprecierile acordate eforturilor individuale din acesi domeniu, în tradiţia locală intrând deja susţinerea financiară a Galei Olimpicilor, la fiecare final de an, premierea elevilor care au obţinut medii de 10 la examenele de Evaluare Naţională şi Baclaureat din sesiunile de vară” – precizează Primăria Râmnicu Vâlcea.",
  "metadata": {
    "original_file": "Gazeta_Valceana_0248.html"
  }
}