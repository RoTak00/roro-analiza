{
  "title": "VIDEO: REACŢIA lui GUTĂU după protestul de la \"HENRI COANDĂ\": \"Degeaba fac grevă!\"",
  "content": "Protestul din dimineaţa zilei de miercuri, 13 decembrie 2017, al elevilor şi al cadrelor didactice de la Liceul Tehnologic „Henri Coandă” nu l-a impresionat deloc pe primarul Râmnicului, Mircia Gutău, care susţine că planul de reorganizare al reţelei unităţilor de învăţământ din municipiu va fi votat în Consiliul Local aşa cum este el propus. Edilul spune că toate deciziile luate sunt în beneficiul elevilor, iar profesorii nu vor avea de suferit şi nu-şi vor pierde locul de muncă.\n\n„Decizia pe care o vom lua mâine (joi, 14 decembrie 2017 la şedinţa CL – n.r.) este una importantă. Este adevărat că doare, însă orice lucru bun doare. Însă nu vom mai permite ca la anumite şcoli să fie trecuţi fictiv la seral câte 700 – 730 de elevi pentru a se face norma profesorilor, iar administraţia publică locală să plătească non-stop căldură, apă şi întreţinere. Am promis că vom tăia în carne vie şi acum tăiem în carne vie. (…) Degeaba fac grevă! Degeaba îşi îndeamnă copiii să facă grevă pentru că este o prostie. Nimeni nu poate subvenţiona şi plăti un liceu care nu este eficient şi care nu-şi îndeplinesc normele conform legii” – susţine primarul Gutău.",
  "metadata": {
    "original_file": "Gazeta_Valceana_0317.html"
  }
}