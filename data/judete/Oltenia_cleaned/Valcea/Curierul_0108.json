{
  "title": "Cristian Buican și Ligia Deca deschid listele PNL Vâlcea, la alegerile din decembrie",
  "content": "Biroul Politic Național a votat lista finală de candidați pentru Alegerile Parlamentare din 1 decembrie 2024, la Senat și Camera Deputaților, a Filialei PNL Vâlcea. Lista va fi deschisă, la Camera Deputaților, de președintele PNL Vâlcea, Cristian Buican, urmat de deputatul în funcție Laurențiu Cazan, iar la Senat de actualul ministru al Educației, Ligia Deca. Ieri, 15 octombrie, delegația PNL Vâlcea a depus la Biroul Electoral Județean listele de candidați – la Camera Deputaților și Senat. „A reprezenta cetățenii județului nostru a fost dintotdeauna și va fi în continuare un act de maximă responsabilitate și angajament al celor pe care dumneavoastră îi veți alege. Exprim, cu această importantă ocazie, hotărârea noastră de a depune toate eforturile pentru a dezvolta sub toate aspectele județul nostru, dar mai ales pentru a îmbunătăți viața fiecăruia dintre dumneavoastră. Unica rațiune a actelor noastre va fi, ca și până acum, aceea de a vă servi, de a lucra pentru binele dumneavoastră!” , a declarat președintele PNL Vâlcea, deputatul Cristian Buican.",
  "metadata": {
    "original_file": "Curierul_0108.html"
  }
}