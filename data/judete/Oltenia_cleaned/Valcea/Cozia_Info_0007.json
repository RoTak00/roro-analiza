{
  "title": "FLASH: Florinel Constantinescu – ”Bâlciul de 8 septambrie se va organiza și va fi pe locul care l-a consacrat!”",
  "content": "Primarul orașului Călimănești, Florinel Constantinescu în cadrul informării publice din data de 31 august 2023, în legătură cu manifestarea tradițională de 8 septembrie a declarat: ”Anul trecut am observat că majoritatea celor care au luat poziție cu privire la neorganizarea târgului de la Călimănești, făceau referire la tradiții. Având în vedere că tradiția a fost totdeauna la Jiblea Veche, unde între timp s-a amenajat parcul sportiv de la stadion și stadionul am hotărât să organizăm ”bâlciul de 8 septembrie” tot aici, primind aprobarea Consiliului Județean Vâlcea. Cunoșteți cu toții că acest parc sportiv, cu debarcaderul și terenurile de sport aparține Consiliului Județean Vâlcea, doar stadionul fiind în proprietatea noastră.\n\nO parte din târg se va desfășura pe stadion, mă refer aici la tiribombe, caruseluri care au nevoie de spațiu generos, iar restul vor continua în parcul sportiv. Tarabele și spațiile de alimentație publică vor fi amplasate în parcarea parcului sportiv, pe platforma betonată. Iar pe spațiul verde vor fi meșteșugarii, gogoșile și alvița. Hainele vechi în zona barajului, jos partea dinspre Vărzărie.\n\nAm încercat să organizăm ”Bâlciul de 8 septembrie” pe strada care duce către cimitirul din Jiblea Veche, însă și poliția, jandarmii, DSP-ul, Direcția Veterinară nu au avizat cererea noastră considerând că se creează aglomerație prea mare în zonă.\n\nLocul a rămas același unde de zeci de ani s-a desfășurat această manifestare și unde, așa cum au cerut mulți cetățeni se respectă o tradiție veche.”",
  "metadata": {
    "original_file": "Cozia_Info_0007.html"
  }
}