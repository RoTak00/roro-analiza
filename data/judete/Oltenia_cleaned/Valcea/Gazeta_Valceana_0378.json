{
  "title": "Amfiteatru modern și bibliotecă la standarde europene în Ostroveni, la Casa Tineretului",
  "content": "În luna februarie, într-un articol publicat în ziarul nostru, vă prezentam demersurile noului președinte al Fundației Județene pentru Tineret (FJT), profesorul Cătălin Predescu, în vederea reabilitării, modernizării și dotării Casei Științei din Ostroveni. După cum se știe, aceasta este cea mai înaltă și una dintre cele mai importante construcții (inclusiv ca simbol) din Râmnicu Vâlcea. Detalii .\n\nEi bine, la nici două luni de la publicarea acelui articol, astăzi, 2 aprilie 2024, sprijinit de autorități județene, profesorul Cătălin Predescu a făcut un nou pas concret în vederea atingerii obiectivelor sale în calitate de președinte al FJT. În concret, este vorba despre realizarea unui amfiteatru modern și a unei biblioteci dotate la standarde europene, în cartierul Ostroveni, la Casa Tineretului!\n\n„Un demers important am înfăptuit astăzi prin semnarea Acordului dintre Fundația Județeană pentru Tineret Vâlcea și Consiliul Județean Vâlcea! Îmi doresc ca viziunea comună îndreptată spre beneficiul tinerilor vâlceni să reprezinte un exemplu de bune practici în parteneriatele public-privat din comunitatea vâlceană. Mulțumesc atât domnului președinte Constantin Rădulescu, cât și domnului director Remus Grigorescu pentru sprijinul adus Fundației în dezvoltarea Centrului Cultural pentru Tineret Vâlcea din cadrul Fundației Județene pentru Tineret Vâlcea! Mulțumesc Consiliului FJT pentru încrederea acordată în viziunea de dezvoltare a noului FJT” , a precizat profesorul Cătălin Predescu.",
  "metadata": {
    "original_file": "Gazeta_Valceana_0378.html"
  }
}