{
  "title": "Desfiinţarea liceelor din Râmnicu Vâlcea, pusă din nou pe tapet de prefectul Florian Marin",
  "content": "Desfiinţarea celor două licee din Râmnicu Vâlcea – Liceul Oltchim şi Liceul „Henri Coandă” – revine în actualitate. Asta după ce la Prefectura Vâlcea a sosit vineri, 2 februarie 2018, o circulară de la Guvernul României, solicitându-se realizarea unei şedinţe pe tema desfiinţării unităţilor de învăţământ.\n\nAstfel de şedinţe vor fi organizate în toată ţară, însă în Râmnicu Vâlcea situaţia este diferită. Asta pentru că specialiştii din învăţământul vâlcean s-au mulţumit să avizeze la foc rapid o propunere a Primăriei Râmnicu Vâlcea de reorganizare a reţelei şcolare, fără a organiza o dezbatere publică şi fără a explica în faţa societăţii civile de ce este necesară desfiinţarea celor două licee. Astfel, s-a creat impresia că măsura a fost una abuzivă, deşi argumentele reorganizării reţelei şcolare din Râmnicu Vâlcea sunt destul de solide. Însă, fără o comunicare din partea Inspectoratului Şcolar Judeţean Vâlcea (această instituţie era cea mai îndreptăţită să explice necesitatea desfiinţării liceelor) cu cetăţenii, iniţiativa primăriei a creat un întreg scandal public.\n\nCa urmare, prefectul de Vâlcea, Florian Marin, ne-a mărturisit că în cursul săptămânii viitoare va organiza o şedinţă de dialog social pe problema desfiinţării celor două unităţi de învăţământ, urmând să aibă loc o serie de dezbateri binevenite.\n\n„Cred că este necesară o explicare a comasării liceelor şi sunt curios să văd punctul de vedere al Inspectoratului Şcolar Judeţean Vâlcea. Voi face o şedinţă săptămâna viitoare. Oricum voiam să o fac pentru că am primit mai multe solicitări în acest sens în ultima perioadă” – ne-a declarat prefectul de Vâlcea, Florian Marin.",
  "metadata": {
    "original_file": "Gazeta_Valceana_0308.html"
  }
}