{
  "title": "Construim a doua clădire de spital, după Revoluție, la SJU Vâlcea!",
  "content": "Am semnat astăzi contractul de execuție a lucrărilor pentru cea de-a doua clădire de spital pe care o construim la SJU Vâlcea, un proiect european de cca 7,2 milioane euro.\n\nEste vorba despre extinderea blocului operator prin construirea unui nou corp de clădire cu trei etaje și o suprafață construită de cca 2.250 mp.\n\nÎn noul imobil vor funcționa 9 săli de operații, cu spațiile auxiliare necesare.\n\nProiectul cuprinde și modernizarea celor 5 săli de operații existente, dar și dotarea blocului operator cu aparatură medicală de ultimă generație, dotări pentru care vom semna în câteva zile contractul de furnizare.\n\nDurata de execuție a lucrărilor este de 12 luni. Odată finalizat, acest proiect va contribui semnificativ la creșterea calității actului medical la SJU Vâlcea.\n\nInvestim în sănătate, fiindcă ne dorim ca pacienții vâlceni să beneficieze de cele mai bune servicii medicale și de cel mai bun tratament atunci când se confruntă cu probleme de sănătate.",
  "metadata": {
    "original_file": "Curierul_0038.html"
  }
}