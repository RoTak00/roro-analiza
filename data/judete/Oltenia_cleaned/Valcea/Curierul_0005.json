{
  "title": "De la Vâlcea-n toată țara!",
  "content": "Toate unirile românilor sunt mari, inclusiv Unirea de la 24 ianuarie 1859, denumită “Unirea Mică”, un moment istoric care a pus bazele unității noastre naționale.\n\nAm marcat și noi, în avans, Ziua Micii Uniri, și am invitat Hunedoara la Vâlcea, pentru a sărbători împreună, prin muzică și dans, această zi importantă pentru români.\n\nLe mulțumesc invitaților noștri care au participat la acest schimb intercultural, artiștilor și Ansamblului Folcloric „Drăgan Muntean” din Hunedoara, dar și tinerilor talentați de la Școala Populară de Artă Râmnicu Vâlcea și colegilor de la Centrul Creației, care ne-au ajutat să creăm un eveniment deosebit.\n\nAcesta este doar începutul, pentru că dăm startul unei serii de spectacole prin care, în parteneriat cu alte Consilii Județene din România, îi vom invita pe români la Vâlcea și vom merge și noi în județele unde se află frații noștri, români uniți „în cuget și-n simțiri”.",
  "metadata": {
    "original_file": "Curierul_0005.html"
  }
}