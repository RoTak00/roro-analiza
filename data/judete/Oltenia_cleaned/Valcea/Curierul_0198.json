{
  "title": "Încă un spațiu inaugurat sub conceptul: Vâlcea «oraș-grădină»",
  "content": "Conceptul „oraș-grădină” se extinde în Râmnic prin inaugurarea joi, 18 iulie, a spațiului pietonal – terasă și scări de acces din fața blocului 15, la intersecția dintre Calea lui Traian și strada Matei Basarab. Determinată de starea de degradare accentuată a zonei, amenajarea a constat, printre altele, în reparații la trepte cu granit, montare de pardoseală din covor din pietricele naturale (700 mp) și granit (95 mp) sau montare de balustrade și mână curentă din oțel inox pe o lungime de 70 m; în ceea ce privește spațiile verzi, s-a montat sistem automat de irigare pentru cei 550 mp de gazon și pentru cele peste 10.000 de flori plantate aici (printre ele remarcându-se urzica decorativă – coleus, saschiul – vinca sau „Steaua Egiptului” – pentas lanceolata). Municipalitatea intenționează să realizeze o amenajare similară și în scuarul din fața blocului D2 (aflat în prezent în reabilitare energetică prin PNRR) de pe Calea lui Traian, vizavi de Policlinica cu Plată.",
  "metadata": {
    "original_file": "Curierul_0198.html"
  }
}