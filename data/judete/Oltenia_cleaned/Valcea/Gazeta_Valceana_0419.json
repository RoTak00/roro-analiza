{
  "title": "Împreună putem aduce speranța în sufletele a doi copii cărora le-a ars casa!",
  "content": "Ca și în alte rânduri, când a fost nevoie de mobilizare pentru a oferi ajutor unor persoane greu încercate de soartă, Eusebiu Predonescu, angajat al Inspectoratului de Poliție Județean Vâlcea, s-a implicat acum pentru a îi sprijini pe doi copii din comuna Sălătrucel cărora le-a ars casa. Este foarte bun și foarte bine primit ajutorul pe care Sebi Predonescu și prietenii lui îl pot oferi, însă este nevoie de mai mult. De aceea vine acest apel către vâlceni (și nu numai către ei), la care și noi ne alăturăm, pentru ca tinerii din Sălătrucel să treacă mai bine peste dificila încercare pe care viața le-a scos-o în cale de la o vârstă atât de fragedă! \n\n „Casa lui Teo și a lui Cristi a ars în totalitate! Cu sufletul încărcat de dorința de a ajuta doi minori din Sălătrucel am pornit spre ce a mai rămas din locuința lor. Pe copii îi stiam de la activitățile preventive din școala lor și tare bine ne-a făcut să ne revedem, chiar dacă motivul este unul dureros. Nu a rămas mare lucru din casă. Pozele cu cei doi minori și familia lor sunt făcute chiar pe locul unde a fost casa. Vă îndemn pe toți să ne fiți alături în eforturile noastre de a ridica o nouă căsuță cu sprijinul voluntarilor din grupul COPIII SUNT PARTE DIN NOI! Teo și Cristi au nevoie de rechizite deoarece tot ce le aparținea a fost distrus în incendiul puternic. Donațiile se pot face în contul deschis de tatăl minorilor la Raiffeisen Bank. Titular: Haralambie Trocaru, Cont: RO 41 RZBR 0000 0600 0920 7186. Fiti OAMENI!” , a scris Eusebiu Predonescu pe pagina lui de socializare.",
  "metadata": {
    "original_file": "Gazeta_Valceana_0419.html"
  }
}