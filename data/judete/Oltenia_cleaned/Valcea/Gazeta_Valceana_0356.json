{
  "title": "A trecut un an de când un ziarist de mare talent a plecat la Domnul",
  "content": "Timpul zboară foarte repede și, în goana curgerii lui, uităm deseori de oameni, locuri, poate chiar și de propriile noastre persoane. Dar de oamenii care nu mai sunt printre noi își mai amintește cineva?\n\nAstăzi, pe 25 aprilie, nu putem, măcar în timpul necesar redactării acestui text, să nu ne amintim de Petrinel ȘTEFĂNESCU și de ceea ce a reprezentat el, ca ziarist de mare talent, pentru începuturile presei libere, de după… ce a fost în decembrie 1989. Se împlinește, iată, un an de când colegul nostru, Petrinel, unul dintre cei mai talentați ziariști ai județului (așa l-am considerat în timpul vieții și, deci, nu putem să îl apreciem acum altfel), a plecat la Domnul.\n\nAlături de alți ziariști care au devenit nume cunoscute în presa vâlceană, Petrinel a fondat primul cotidian privat din România postdecembristă. Ulterior, el a scris cu ironie și talent pentru alte publicații din județ și din țară.\n\nNoi nu l-am uitat și sperăm că nici dumneavoastră, dragi cititori!\n\nDumnezeu să îl aibă în paza Sa!",
  "metadata": {
    "original_file": "Gazeta_Valceana_0356.html"
  }
}