{
  "title": "CJ Vâlcea: „Am alocat și alocăm fonduri pentru dotarea ISU Vâlcea!”",
  "content": "\"Astăzi, la sediul ISU Vâlcea, am văzut ultimele achiziții realizate, cu fonduri de la Consiliul Județean, pentru eficientizarea activității pompierilor vâlceni, dar și pentru protejarea acestora.\n\nEste vorba despre o autospecială de primă intervenție pentru stingerea incendiilor, evacuarea apei în caz de inundaţii, misiuni de căutare și salvare de vieți, în zonele greu accesibile, utilaj pentru care CJ Vâlcea a alocat suma de 230.000 lei.\n\nTot acum, au fost achiziționate și două ventilatoare pentru desfumare, care vor eficientiza acțiunile de intervenție pe timpul stingerii incendiilor. Inspectoratul nu avea în dotare astfel de echipamente, iar achiziția acestora contribuie la o intervenție mai rapidă și mai sigură.\n\nPentru o coordonare mai eficientă a intervențiilor la nivelul județului, am dotat ISU Vâlcea și cu un sistem VIDEO WALL, care oferă multiple facilități pentru realizarea de videoconferințe, astfel încât comunicarea între cei care intervin în teren și conducerea operativă să se realizeze online, în timp real.\n\nCa urmare a solicitărilor ISU Vâlcea, și în anul 2022, ne-am propus să achiziționăm o autospecială de primă intervenție, camere cu termoviziune, sonare pentru căutarea persoanelor dispărute în apă, dar și alte echipamente, care să ajute la creșterea eficienței și a gradului de protecție a pompierilor aflați în misiune.\n\nȘi pentru că suntem la început de an, le-am adresat pompierilor vâlceni un cuvânt de mulțumire, pentru devotamentul și implicarea lor, și sincere urări de sănătate și putere de muncă, pentru a putea interveni cât mai prompt în salvarea de vieți.\n\nSă sperăm că anul acesta va fi mai sărac în astfel de evenimente!\" A declarat, Președintele Consiliului Județean Vâlcea, Constantin Rădulescu!",
  "metadata": {
    "original_file": "Cozia_Info_0028.html"
  }
}