{
  "title": "Proiect de un milion de euro pentru drumurile de tarla din Valea Mare şi un pod la Mărgineni",
  "content": "Administraţia locală din Valea Mare lucrează la realizarea unui proiect în valoare de un milion de euro, ce are în vedere modernizarea drumurilor de tarla din comună. În lista căilor de acces incluse în documentaţie de primarul Niţă Ion Gabi se regăseşte şi cea de la Mărgineni, care la un moment dat traversază râul Cerna, făcând legătura cu satul Giuleşti, de la Fârtăţeşti.\n\n„ În zona respectivă, trebuie şi dorim să construim şi un pod. Este un proiect foarte important pentru localitatea noastră deoarece rezolvă mai multe probleme. Acest drum nu doar că va asigura un acces mult mai facil în zonele agricole din comuna Valea Mare, dar va prelua şi traficul de utilaje, combine, tractoare ş.a.m.d., degrevând DJ 643B şi DN 65C ”, a explicat primarul Niţă Ion Gabi, foarte hotărât să promoveze această investiţie prin AFIR Craiova.\n\nReprezentantul comunităţii de la Valea Mare a spus că noul drum va uni pentru prima oară Mărgineniul de sus cu cel de jos: „ La ora actuală, avem acolo o punte pietonală. Podul pe care dorim să-l construim prin acest proiect va putea fi traversat şi de maşini şi utilaje. Este o investiţie de care vor beneficia locuitorii comunei, cele 7 firme nonagricole şi 9 agricole care-şi desfăşoară activitatea în zona noastră, printre ele numărându-se şi Damila Agro. Drumurile de tarla pe care le avem în vedere prin proiect deservesc în jur de 770 de hectare de teren agricol, cultivate în mare parte cu cereale. Deci discutăm de un obiectiv major pentru comunitatea noastră şi sperăm să fie aprobată finanţarea pentru el în prima jumătate a anului 2022 ”, a adăugat alesul local conform arenavalceana.ro",
  "metadata": {
    "original_file": "Actualitatea_Valceana_0059.html"
  }
}