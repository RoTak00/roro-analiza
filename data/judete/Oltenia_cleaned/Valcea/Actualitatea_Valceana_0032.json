{
  "title": "Primăria realizează lucrări de fluidizare a traficului auto pe strada Câmpului",
  "content": "Primăria Râmnicului, prin Direcţia Administrarea Domeniului Public, derulează lucrări de fluidizare a traficului rutier la capătul dinspre est al străzii Câmpului şi în zona legăturii cu drumul de-a lungul Oltului care duce în satul Olteni al comunei Bujoreni.\n\nInvestiţia – care se va finaliza săptămâna viitoare – a fost determinată de numărul tot mai mare de şoferi care aleg această variantă rutieră şi vizează lărgirea carosabilului la 6 m astfel încât să permită trecerea simultană a două autovehicule, montarea unui limitator de înălţime (2 m) înaintea subtraversării podului de cale ferată şi realizarea unui sistem cu pompă pentru colectarea şi deversarea apelor pluviale care se strâng sub podul CF în cazul unor precipitaţii abundente.\n\nTotodată, în zona Centrului de Afaceri Flandra-Vâlcea se amenajează o parcare cu 25 de locuri unde pescarii care vin pe malul Oltului să îşi lase maşinile în siguranţă şi fără a perturba traficul auto în zonă.",
  "metadata": {
    "original_file": "Actualitatea_Valceana_0032.html"
  }
}