{
  "title": "Biroul primarului din Bărbătești a fost spart joi dimineața, la prima oră",
  "content": "Incident neplăcut pentru șeful administrației locale din Bărbătești care s-a trezit joi dimineață cu biroul spart când a ajuns la muncă! Social-democratul spune că vede în asta încă o încercare de intimidare din cadrul unei campanii care a debutat în urmă cu patru ani și pe care rivalii săi au reluat-o acum în ajunul „localelor”: „Joi dimineață, când am deschis primăria, cum o fac de 20 ani, am ajuns în pragul biroului meu unde am văzut că ușa fusese forțată și era vraiște în interior. Primul lucru pe care l-am sesizat a fost un trofeu lăsat în mijlocul încăperii și o icoană cu fața-n jos… Am sunat la Poliție și s-au deplasat la fața locului, mi-au luat declarație, apoi au ridicat amprente atât din biroul meu cât și din beci, de unde cred și am și declarat că au intrat. Din ce-am înțeles, au fost descoperite deja două amprente, nu știu ce va urma… Eu o pun pe seama campaniei de intimidare la care am fost și sunt supus de dușmanii mei politici, pentru că nu mai poate fi vorba de adversari sau rivali, e strict o treabă personală a unora din comună care au dezvoltat o obsesie pentru mine și familia mea din 2020 încoace… Luni, paznicul mi-a spus că ar mai fi auzit ceva zgomote suspecte, în jurul orei 3.00, noaptea, tot din zona beciului dar atunci n-am dat atenție și nici n-am reclamat nimic. Bine, dacă e să ne uităm la ce au fost în stare să recurgă la precedentele alegeri… asta chiar nu e mare lucru dar vine după nenumărate mesaje și amenințări de pe conturi false pe rețele de socializare. Sper să se rezolve cumva pentru că n-au cum să fie profesioniști și, în mod categoric, au făcut greșeli!” ne-a declarat Constantin Bănacu, edilul comunei Bărbătești.",
  "metadata": {
    "original_file": "Curierul_0270.html"
  }
}