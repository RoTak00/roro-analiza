{
  "title": "Cererile de înscriere, pentru noua grădiniță din Brezoi, au ajuns la 40 ...",
  "content": "Grădinița cu program prelungit din orașul Brezoi este în perioada de execuție, în luna septembrie a anului 2019 va fi inaugurată. Este realizată prin Programul Național de Dezvoltare Locală, suma totală a finanțării 27 miliarde lei vechi plus TVA. Se construiește în centrul orașului pe vechiul amplasament al centralei termice de lângă căminul de nefamiliști.\n\n„Mă bucur că vin tot mai multe cereri din partea mămicilor din Brezoi care au început să-și găsească de lucru și doresc să-și lase copiii pe o perioadă mai lungă. Avem deja 40 de solicitări pentru noua grădiniță care va fi un proiect modern venit în sprijinul tinerelor familii din orașul nostru. Probabil, pentru copiii care vor lua și masa acolo va fi un cost de până la 300 lei/lună. Programul fiind stabilit până la ora 17.00.” a declarat Robert Schell, primarul orașului Brezoi.\n\nGrădinița va găzdui trei grupe a câte 25 de copii, organizați în trei clase și trei dormitoare. La acestea se adaugă vestiare, cabinet medical, toalete cu spălător și loc de joacă.",
  "metadata": {
    "original_file": "Cozia_Info_0143.html"
  }
}