{
  "title": "Primarul Streinu a depus jurământul. La Șirineasa continuă modernizarea și dezvoltarea comunei",
  "content": "Zilele trecute, Ion Bebe Streinu a depus jurământul în calitate de primar reales al comunei Șirineasa. Alături de edilul-șef, în prezența reprezentantului prefecturii Vâlcea, același jurământ a fost depus și de către consilierii locali.\n\nCum v-am mai prezentat prin intermediul publicației noastre, alegerile locale nu au adus surprize în comuna Șirineasa. Frumoasa localitate de pe valea râului Luncavăț a cunoscut o perioadă de modernizare și de transformare în bine în ultimii opt ani, de când la conducerea administrației locale a venit Ion Bebe Streinu. Eforturile depuse de edilul-șef și de echipa de consilieri locali social-democrați din Consiliul Local Șirineasa nu au fost trecute cu vederea de către cetățeni, aceștia acordându-le din nou, cu o largă majoritate (67% pentru primar), voturile de susținere în cadrul alegerilor locale din 9 iunie 2024.\n\nAstfel, primarul Streinu, alături de echipa sa, va continua munca începută la conducerea Primăriei Șirineasa, având noi proiecte importante pe care dorește să le implementeze în mandatul 2024/2028. Cele mai multe dintre acestea vizează dezvoltarea și modernizarea infrastructurii edilitare (străzi, drumuri de interes local, drumuri agricole, trotuare, rețea de canalizare etc.), dar sunt avute în vedere multe alte tipuri de proiecte, din domeniul asistenței sociale, educațional, de sănătate, cultural, sportiv etc.",
  "metadata": {
    "original_file": "Gazeta_Valceana_0196.html"
  }
}