{
  "title": "Apa potabilă furnizată în regim de restricție în comuna Berislăvești",
  "content": "Din cauza secetei prelungite și a creșterii accentuate a consumului de apă, debitul de apă disponibil pentru preluare și tratare, aferent comunei Berislăvești, este extrem de scăzut, iar în anumite zone de captare apa a secat efectiv. Prin urmare, societatea Apavil S.A. anunță că începând din 23 august 2024 alimentarea cu apă în comuna Berislăvești va intra într-un regim de restricție, alimentarea cu apă potabilă pentru necesitățile minime fiind asigurată prin transportul cu cisterne. În perioadele caniculare consumurile cresc în special din cauza unui tipar de consum, caracteristic zonelor rurale și anume folosirea apei în diferite scopuri, altele decât cele prevăzute în contract. Cu toate că am făcut apel, în nenumărate rânduri, către populație, insistând asupra faptului că apa este o resursă limitată și este nevoie să fie folosită cu responsabilitate, evitând risipa, utilizatorii par să ignore toate recomandările noastre. Având în vedere faptul că sursele de suprafață depind de cantitatea de precipitații, iar în perioada următoare se anunță, în continuare, secetă, Apavil a solicitat întrunirea Comitetului Județean pentru Situații de Urgență Vâlcea pentru stabilirea măsurilor care se impun. Pentru informații suplimentare sau sesizări, dispeceratul Apavil S.A. vă stă la dispoziție la numărul de telefon 0350 802 160 sau e-mail: dispecerat@apavil.ro.",
  "metadata": {
    "original_file": "Curierul_0174.html"
  }
}