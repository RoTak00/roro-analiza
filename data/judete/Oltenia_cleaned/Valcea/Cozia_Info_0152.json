{
  "title": "Două drumuri județene extrem de importante vor fi reabilitate cu bani europeni!",
  "content": "„Consiliul Judeţean Vâlcea a aprobat, astăzi, 8 iunie, în şedinţă extraordinară, indicatorii tehnico-economici, acordurile de parteneriat şi cofinanţările pentru două proiecte de modernizare a circa 52 de km de drum judeţean, pentru care se solicită finanţare prin Programul Operaţional Regional (POR).\n\nEste vorba de DJ 678, cu o lungime de circa 39 km, care începe la limita cu judeţul Olt şi străbate localităţile Drăgoeşti - Casa Veche - Drăgioiu - Galicea - Bratia - Cremenari - Bercioiu - Ruda - Bârseşti - Barza - Budeşti, până la intrarea în DN 7, şi de DJ 703 G, care traversează localităţile Jiblea - Sălătrucel - Berislăveşti - Robaia, până la limita judeţul Argeş, pe o distanţă de circa 13 km.\n\nCele două proiecte urmează a fi depuse la ADR Sud-Vest Oltenia cu solicitare de finanţare prin Programul Operaţional Regional 2014 - 2020, Axa prioritară 6, îmbunătăţirea infrastructurii rutiere de importanţă regională, prioritatea de investiţie 6.1.”",
  "metadata": {
    "original_file": "Cozia_Info_0152.html"
  }
}