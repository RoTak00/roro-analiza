{
  "title": "VÂLCEA PIERDE CU CSM BUCUREȘTI:27-29, DUPĂ O PARTIDĂ FOARTE ECHILIBRATĂ",
  "content": "La prezentarea echipelor, Cristina Neagu a intrat pe teren fără să salute publicul care o aplauda generos. Unii i-au spus aroganță, alții concentrare, certitudinile erau sala Traian plină și valoarea indiscutabilă a CSM București, de unde și statutul clar de favorită.\n\nDar meciul a început cu Vâlcea dominantă, sigură în apărare și cu soluții în atac, așa că Helle Thomsen ceruse deja pauză de gândire în minutul 5. Era 5-1 pentru SCM , iar jocul a continuat în stăpânirea elevelor lui Rasmus, cu Ljepoja, Necula și Wollik foarte bune. Distanța de patru goluri s-a păstrat până cu șase minute înainte de finalul reprizei. După 14-10, bucureștencele echilibrează și pun pe tabelă doar un gol diferență la pauză : 14-13 pentru Vâlcea. O repriză în care apărarea vâlceană s-a exprimat perfect, inclusiv cu sacrificiul de cartonaș roșu al Andreei Bujor.\n\nDin păcate, Neagu și compania au „furat” startul reprizei a doua. De la 15-13 s-a făcut 15-17, un intermediar de 4-0 care în cele din urmă a salvat meciul pentru bucureștence. Căci oricât a încercat SCM-ul sa revină la conducere , nu a mai reușit. Vâlcea va rata mereu momentele esențiale, când avea deficit de doar un gol, mai ales în ultimele șapte minute, ratări de pe semicerc sau de la 7 metri. S-a terminat 29-27 pentru CSM București, cu trei aruncări de la 7 metri ratate de vâlcence.\n\nSimplist văzând lucrurile, cu acele aruncări irosite, am fi câștigat meciul. Nu a fost să fie, dar evoluția jucătoarelor noastre trebuie aplaudată, mai ales că Daniela de Jong nu a putut juca, resimțind în continuare dureri de spate.\n\nUn arbitraj modest, după nepriceputa-mi părere, cu greșeli de ambele părți, dar parcă mai multe favorabile oaspetelor. Adică Mihai Pârvu (București) și Radu Mihai Potîrniche (Buzău).",
  "metadata": {
    "original_file": "Curierul_0031.html"
  }
}