{
  "title": "Un județ mai curat!",
  "content": "Printr-un proiect finanțat prin PNRR, Consiliul Județean Vâlcea va realiza 12 centre de colectare prin aport voluntar, pentru depozitarea selectivă a deșeurilor din județul Vâlcea.\n\nAstăzi, am semnat al doilea contract de lucrări pentru construirea centrelor de colectare din Glăvile, Gușoeni, Laloșu și Tetoiu, cu termen de execuție 7 luni.\n\nAproape 4 milioane de euro se vor investi în total în amenajarea celor patru centre, care vor beneficia de o infrastructură modernă, de platforme carosabile pentru amplasarea containerelor și accesul vehiculelor, dar și de utilități publice (alimentare cu apă, canalizare menajeră și instalații electrice).\n\nÎn aceste centre, vor fi colectate deșeurile care nu pot fi preluate direct de la cetățeni, respectiv: deșeuri voluminoase, textile, mobilier, anvelope, echipamente electrice și electronice/baterii uzate, deșeuri de grădină sau din construcții și demolări.\n\nImplementarea acestui proiect înseamnă un pas înainte pentru ceea ce înseamnă gestionarea eficientă a deșeurilor la nivelul județului nostru și pentru atingerea obiectivului nostru, acela de a deveni un județ și mai curat.",
  "metadata": {
    "original_file": "Curierul_0013.html"
  }
}