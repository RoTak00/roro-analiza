{
  "title": "Piețe Prest reîncepe „lupta” cu țânțarii, zece nopți la rând",
  "content": "\n• începe faza a doua a dezinsecției pe domeniul public al Râmnicului: tratamentul împotriva țânțarilor se va aplica timp de 10 nopți la rând\n\nÎn temeiul HCL nr. 128/2024 de aprobare a Programului Unitar de Acțiune pentru combaterea dăunătorilor, Piețe Prest SA va desfășura în perioada 5 – 15 august a doua fază a aplicării de tratamente împotriva țânțarilor, muștelor și a altor insecte pe cele aproximativ 250 de hectare din domeniul public al Râmnicului: spații verzi, parcuri, scuaruri, piețe și târguri agro-alimentare. Substanța activă (Solfac Trio EC 140, avizată de Comisia Națională de Substanțe Biocide din cadrul Ministerului Sănătății) va fi pulverizată de la sol cu ajutorul unor tunuri de dispersie pe timpul nopții, între orele 22.00 – 06.00. Apicultorii și sericicultorii de pe raza municipiului sunt rugați să ia toate măsurile de protecție necesare pentru evitarea contactului familiilor de albine și a viermilor de mătase cu substanța insecticidă împrăștiată. În cazul condițiilor meteorologice nefavorabile, perioada stabilită pentru efectuarea tratamentelor de dezinsecție se poate decala sau prelungi.",
  "metadata": {
    "original_file": "Curierul_0184.html"
  }
}