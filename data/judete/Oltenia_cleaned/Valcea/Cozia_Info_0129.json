{
  "title": "Haină nouă la blocurile Asociației de locatari Căciulata",
  "content": "Au început lucrările de (anvelopare și reabilitare totală acoperiș) la blocurile de locatari din Asociația Căciulata. Alături de un bloc ANL, cartierul Căciulata nu mai dispune decât de aceste două blocuri de locatari formate din 16 + 16 apartamente, fiind o zonă exclusiv turistică a stațiunii Călimănești – Căciulata. După cum a declarat primarul Florinel Constantinescu: „era timpul să facem ceva cu aceste două blocuri. În interior multe apartamente erau nelocuite și debranșate, fapt care genera pierderi mari și disconfort termic pentru ceilalți locatari. Iar în exterior, imaginea acestora afecta întreg ansamblul arhitectural al zonei. Am încercat implementarea unui proiect european care mai mult ne-a ținut pe loc și acum derulăm un proiect de finanțare guvernamentală care înseamnă 30% - alocare de la bugetul local, 60% - bugetul național și 10% - proprietari.”\n\nConform Legii, Primăria Călimănești poate demara lucrările din banii bugetului local după care recuperează, în procent de 60% de la bugetul național, iar de la locatari, eșalonat, banii se întorc în rate pe o perioadă de trei ani. Acest proiect reabilitează doar acoperișul și anvelopează pereții blocului. Tâmplăria de termopan, balcoanele, schimbarea țevilor nu sunt incluse în acest proiect.\n\nProgramul de anvelopare nu se oprește la Căciulata. La rând, vor fi reabilitate toate blocurile asociațiilor de locatari pe același sistem.",
  "metadata": {
    "original_file": "Cozia_Info_0129.html"
  }
}