{
  "title": "CJ Vâlcea: ”Am dat startul proiectării și execuției lucrărilor pentru Centrul de Management Integrat al Deșeurilor de la Roești.”",
  "content": "Miercuri, 8 septembrie 2021, a avut loc conferința de deschidere a obiectivului de investiții „Proiectarea și execuția lucrărilor pentru Centrul de Management Integrat al Deșeurilor din comuna Roești”, parte componentă a proiectului „Fazarea proiectului Sistem de management integrat al deșeurilor solide în județul Vâlcea”, implementat de CJ Vâlcea prin Programul Operațional Infrastructură Mare.\n\nÎntâlnirea, la care au participat conducerea CJ Vâlcea, reprezentanții firmei constructoare, dar și primarii din zonă, s-a desfășurat în comuna Roești, în zona de amplasament a viitoarei investiții.\n\n\"Sunt bucuros să anunț startul obiectivului de investiții \"Proiectarea și execuția lucrărilor pentru Centrul de Management Integrat al Deșeurilor din comuna Roești\". Investiția reprezintă ultima parte, dintr-un proiect de mare anvergură, pentru care CJ Vâlcea a obținut o finanțare europeană de cca. 30 de milioane euro (fără TVA).\n\nÎntr-un an și jumătate, vom ajunge la finalizarea implementării proiectului și, implicit, a acestui ultim obiectiv de investiții, care înseamnă realizarea unui depozit ecologic și a două stații de sortare, respectiv, de tratare mecano-biologică a deșeurilor. Numai pentru realizarea investiției de la Roești, au fost alocați cca 17,7 milioane euro.\n\nLe mulțumesc primarilor care au fost prezenți alături de noi și, de asemenea, reprezentanților firmei constructoare care vor avea, începând de astăzi, o misiune dificilă, aceea de a duce la bun sfârșit un proiect mult așteptat de vâlceni.\" - A declarat, Constantin Rădulescu, Președintele Consiliului Județean Vâlcea.",
  "metadata": {
    "original_file": "Cozia_Info_0084.html"
  }
}