{
  "title": "FOTO. Mai multe familii din sudul județului Vâlcea, ajutate cu alimente și alte produse, înainte de sărbători",
  "content": "Cu binecuvântarea Înaltpreasfințitului Părinte Varsanufie, Arhiepiscopul Râmnicului, în pragul sărbătorilor de iarnă, părintele Iulian Lixandra a transformat spiritul Crăciunului în fapte de milostenie pentru familiile nevoiașe din comuna Ghioroiu, județul Vâlcea.\n\nCu sprijinul credincioșilor parohiei sale, părintele a organizat o acțiune caritabilă impresionantă, distribuind ajutoare constând în îmbrăcăminte călduroasă, alimente de bază și produse specifice sărbătorilor persoanelor nevoiașe din comunitate. Beneficiarii au fost familii cu venituri modeste, vârstnici singuri și copii care trăiesc în condiții dificile. Ajutoarele au fost oferite cu multă dragoste și grijă, fiecare pachet fiind un simbol al solidarității și al speranței.\n\n„Sărbătorile de iarnă ne învață să fim mai aproape unii de alții, să ne ajutăm aproapele și să aducem o rază de lumină acolo unde este nevoie. Împreună cu membrii Consiliului parohial, am dorit să oferim un mic sprijin celor care trec prin greutăți, pentru ca bucuria Nașterii Domnului să le umple inimile de pace”, a transmis părintele Iulian Lixandra.",
  "metadata": {
    "original_file": "Gazeta_Valceana_0055.html"
  }
}