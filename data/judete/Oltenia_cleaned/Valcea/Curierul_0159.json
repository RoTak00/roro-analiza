{
  "title": "Început de an școlar cu elevii de la 11 școli din județ prin…«vecini»",
  "content": "Iată-ne la un nou începutul de an școlar. Cadrele didactice sunt în activitate de la 1 septembrie, iar de luni, 9 septembrie, porțile școlilor se deschid larg pentru a-i primi pe elevi.\n\nAnul școlar 2024-2025 are 36 de săptămâni și este structurat în cinci intervale de învățare și cinci vacanțe. Pentru elevii claselor a XII-a zi, a XIII-a seral și frecvență redusă, anul școlar are o durată de 34 de săptămâni și se va încheia pe 6 iunie 2025, iar pentru elevii din clasele a VIII-a, anul școlar are o durată de 35 de săptămâni și se va încheia pe data de 13 iunie 2025.\n\nPentru clasele din învățământul liceal – filiera tehnologică și pentru clasele din învățământul profesional, anul școlar are o durată de 37 de săptămâni și se va încheia pe data de 27 iunie 2025.\n\nProgramele naționale „Școala altfel” și „Săptămâna verde” sunt programate să se desfășoare în perioada 9 septembrie 2024 – 17 aprilie 2025, în intervale de câte cinci zile consecutive lucrătoare, planificate la nivelul unităților de învățământ. Rețeaua școlară vâlceană numără, în acest an, 394 de unități școlare cu personalitate juridică și arondate.\n\nLa debutul anului școlar 2024-2025, 11 dintre unitățile școlare (din localitățile: Valea Mare, Budești, Câineni, Popești, Ocnele Mari, Horezu, Băile Olănești, Prundeni, Copăceni, Perișani și Mun. Rm. Vâlcea) se află în reabilitare și vor avea preșcolari și/sau elevi relocați în alte unități de învățământ din vecinătate.\n\nInformații furnizate de Biroul de informare al Inspectoratului Școlar Județean Vâlcea",
  "metadata": {
    "original_file": "Curierul_0159.html"
  }
}