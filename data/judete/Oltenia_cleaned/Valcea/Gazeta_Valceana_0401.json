{
  "title": "PONORAN anunță concursuri pentru SJU Vâlcea. Principalul deficit, la Radiologie",
  "content": "Deblocarea angajărilor în sistemul medical din România poate și trebuie să aducă „o gură de oxigen” și la Spitalul Județean de Urgență Vâlcea. În privința medicilor, cumulat la nivelul tuturor secțiilor din cadrul SJU Vâlcea, se pot face 29 de angajări. Nu este cât ar trebui (deficitul total fiind mai mare), dar tot este mai mult decât nimic! Managerul spitalului, Dan Ponoran, spune că deficitul cel mai mare se înregistrează la Radiologie, acolo unde, în prezent, lucrează doar doi medici, iar numărul posturilor vacante se ridică la șapte!\n\nRămâne de văzut dacă SJU Vâlcea va reuși să atragă la concurs medici pentru toate specializările. Se caută medici radiologi, diabetologi, specialiști în ATI, oncologie, neurologie, cardiologie, urologie și endocrinologie.\n\n„Înscrierile pentru posturile scoase la concurs sunt în desfășurare. Sperăm să avem candidați pentru toate posturile de medic pe care le-am scos la concurs. Principalul deficit se înregistreză la Radiologie, unde avem scoase la concurs șapte posturi de medic. La anestezie și terapie intensivă sunt scoase la concurs patru posturi de medic” , a declarat Dan Ponoran.\n\nÎn plus, managerul SJU Vâlcea a spus că, dacă în perioada următoare a acestui an se vor vacanta alte posturi, și acestea vor fi scoase la concurs.\n\n„Vom scoate la concurs toate posturile care se vor vacanta în acest an. Pe legislația actuală, toate posturile care se vor vacanta în cursul anului 2024 pot fi scoase la concurs. Posturile scoase acum la concurs sunt doar cele pe care le-am primit prin memorandum. În unele specialități, este un deficit de medici la nivel național, nu numai la Vâlcea” , a mai punctat managerul Dan Ponoran.",
  "metadata": {
    "original_file": "Gazeta_Valceana_0401.html"
  }
}