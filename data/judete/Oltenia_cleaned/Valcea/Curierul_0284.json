{
  "title": "Un șarpe de 1,5 metri prins în baia unul locuitor din Râmnic",
  "content": "Jandarmii vâlceni au intervenit marți, 21 mai 2024, în urma unui apel de urgență la 112, prin care s-a solicitat ajutorul pentru îndepărtarea unui șarpe care a pătruns în baia unei case de pe strada Arinilor din municipiul Râmnicu Vâlcea. Echipajul de intervenție a ajuns rapid la fața locului și a reușit să extragă șarpele de aproximativ 1,5 metri în siguranță, utilizând un dispozitiv specific pentru capturarea reptilelor. Intervenția s-a desfășurat fără incidente.\n\nDupă ce șarpele, un exemplar de apă, a fost capturat, acesta a fost eliberat în mediul său natural, departe de zonele locuite, asigurând astfel că nu prezintă niciun pericol pentru cetățeni.\n\n„Recomandăm cetățenilor să solicite sprijinul jandarmilor în astfel de situații și să nu încerce să intervină singuri. Manipularea reptilelor poate fi periculoasă, iar intervenția specialiștilor este esențială pentru a asigura siguranța tuturor. În cazul observării unui șarpe sau a altor animale sălbatice în proximitatea locuinței, sunați imediat la 112 pentru a primi ajutorul necesar.”, au precizat printr-un comunicat de presă reprezentanții Jandarmeriei Vâlcea",
  "metadata": {
    "original_file": "Curierul_0284.html"
  }
}