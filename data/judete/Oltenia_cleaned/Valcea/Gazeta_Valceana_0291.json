{
  "title": "Investiţii importante în şcolile din Râmnicu Vâlcea. Fonduri europene accesate...",
  "content": "Primarul municipiului Râmnicu Vâlcea, Mircia Gutău, a anunţat că mai multe unităţi de învăţământ din oraş vor intra într-un proces de modernizare, după ce proiectele au fost aprobate la ADR Craiova, reuşindu-se astfel atragerea de fonduri europene. Pentru început, edilul a anunţat că Pedagogicul, Şcoala Generală Nr. 2 şi internatul şi cantina de la Roaită vor fi primele la care se vor începe lucrările, urmând ca, rând pe rând, să se semneze contractele cu finanţare europeană şi pentru restul şcolilor.\n\n„În această săptămână, la sediul ADR din Craiova am semnat contractul de finanţare pentru reabilitarea termică a Colegiului Naţional Matei Basarab finanţat prin programul operaţional 2014-2020. Este o valoare de 53 de miliarde de lei vechi. Acest liceu va intra într-o reabilitare totală, va fi schimbat şi mobilierul pe interior, partea electrică va fi schimbată şi multe altele. Va arăta exact cu arată un liceu din Occident. Vreau să vă spun o veste foarte bună pentru că am mai semnat un contract de aproape 500.000 de euro pentru Şcoala Generală Nr. 2 şi mai avem încă 7 astfel de proiecte aprobate. Procedura este ca la fiecare proiect să fac un drum la Craiova, deci vreau să cunosc foarte bine acest drum. Săptămâna viitoare vom merge să mai semnăm pentru internatul şi cantina Colegiului Mircea cel Bătrân. Vreau să felicit echipa de la Fonduri Externe din cadrul Primăriei Râmnicu Vâlcea, care lucrează extraordinar. Vreau să vă spun că judeţul Vâlcea este pe primul loc pe regiune la atragerea de fonduri europene” – a declarat primarul Gutău.",
  "metadata": {
    "original_file": "Gazeta_Valceana_0291.html"
  }
}