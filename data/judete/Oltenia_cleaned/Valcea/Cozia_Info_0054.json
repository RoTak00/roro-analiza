{
  "title": "Constantin Rădulescu: „Reabilităm drumul către Ciunget!”",
  "content": "Un drum de o importanță deosebită, care, pe lângă accesul la Hidrocentrala Lotru-Ciunget, le oferă turiștilor care vizitează această zonă imagini de o frumusețe rară, dar și posibilități foarte bune de cazare în pensiunile construite aici, în ultimii ani.\n\nAm spus că, pentru mine, modernizarea drumurilor către stațiuni reprezintă o prioritate, fiindcă ele sunt ca o carte de vizită a județului nostru.\n\nAm început reabilitarea acestor drumuri. Pe unele le-am finalizat deja și continuăm să investim în zonele cu potențial turistic, astfel încât, cei care vin în județul nostru să circule în condiții de siguranță și confort.\n\nÎn aceste zile, colegii de la RAJDP Vâlcea toarnă asfalt pe un nou sector din DJ 701 D, în zona Ciunget, pe raza comunei Malaia.\n\nTronsonul de 1,5 km, care se asfaltează în prezent, se adaugă celor 2,3 km modernizați în primăvara acestui an, realizându-se astfel racordarea drumului județean cu DN 7 A.\n\nPrin realizarea acestor lucrări, se modernizează întregul traseu, care pornește din DN 7 A, pe Valea Latoriței, pentru a ajunge la Hidrocentrala Lotru-Ciunget, care anul viitor împlinește 50 de ani de la punerea în funcțiune. A declarat, Președintele Consiliului Județean Vâlcea, Constantin Rădulescu!",
  "metadata": {
    "original_file": "Cozia_Info_0054.html"
  }
}