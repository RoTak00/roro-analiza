{
  "title": "FOTO: Ei sunt cei nouă eroi ai zilei în județul Vâlcea!",
  "content": "În urma amplei intervenții pentru salvarea a doi muncitori care rămăseseră prinși sub un mal de pământ în comuna Sinești, acolo unde săpau un șanț în apropierea primăriei, reprezentanții Inspectoratului pentru Situații de Urgență „General Magheru” al județului Vâlcea au transmis un comunicat în care îi felicită pe cei nouă pompieri care au reușit să îi salveze pe muncitorii îngropați de vii în pământ.\n\n„Misiune încheiată cu succes! Acestea au fost cuvintele colegilor noștri care au intervenit astăzi pentru salvarea unor persoane surprinse sub un mal de pământ, în localitatea Sinești din județul Vâlcea. Ajunse la locul solicitării, echipajele operative au identificat că una dintre victime era îngropată în totalitate, iar cealaltă până la brâu. Știau prea bine care sunt șansele de supraviețuire în astfel de situații. Mai știau că mobilizarea trebuia să fie una exemplară și că viețile persoanelor afectate depindea de reacția lor. Zona de manevră trebuia să fie bine asigurată, astfel încât intervenția lor să se realizeze în depline condiții de siguranță. Au evaluat locul și s-au apucat de treabă, cu ajutorul echipamentele și a componentelor din dotare. Permanent au monitorizat situația și au menținut contactul cu persoana de la suprafață, pentru a se asigura că evoluția este una favorabilă. Ei sunt salvatorii vâlceni (Constantin, Ion, Vasile, Claudiu, Ionuț, Bogdan, Constantin, Constantin și Ionuț) care astăzi au probat profesionalismul, experiența și lucrul în echipă, într-o misiune contracronometru. Ei sunt cei care au demonstrat că determinarea și perseverența sunt definitorii în atingerea obiectivelor. Au reușit! După o oră, victimele au fost extrase în siguranță și transportate la spital, conștiente și cooperante” , se arată în comunicatul la care facem referire.",
  "metadata": {
    "original_file": "Gazeta_Valceana_0408.html"
  }
}