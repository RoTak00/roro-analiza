{
  "title": "RAR Auto-Pass – certificat emis EXCLUSIV de Registrul Auto Român!",
  "content": "Certificatul RAR Auto-Pass este un document emis exclusiv de Registrul Auto Român, în baza legii nr.142/2003 și OMTI nr.210/2024 și conține informații autentice și verificabile privind istoricul mașinii, axate pe indicația kilometrajului. RAR Auto-Pass este conceput pentru a oferi transparență maximă, protejând interesele cetățenilor de bună credință.\n\nPrețul RAR Auto-Pass este de 42 de lei, tariful fiind stabilit de Consiliul de Administrație al RAR-RA.\n\nPrintr-un comunicat e presă Registrul Auto Român (R.A.R.) atrage atenția asupra unei situații în care anumite entități terțe se interpun între R.A.R. și clienții de bună credință, folosind metode alternative și înșelătoare pentru a vă exploata din punct de vedere financiar. Aceste practici includ utilizarea unor denumiri, culori, sigle sau elemente vizuale similare cu brandul oficial R.A.R., în scopul de a induce în eroare cetățenii și de a vinde certificate RAR Auto-Pass la prețuri supraevaluate.\n\n„ Așadar, recomandarea noastră este să descărcați RAR Auto-Pass doar de pe site-ul oficial al R.A.R., www.rarom.ro , pe a cărui primă pagină există un buton specific accesării acestui document. Dacă aveți orice fel de îndoieli privind autenticitatea documentului RAR Auto-Pass vă invităm să ne contactați telefonic sau pe site-ul oficial ”, au precizat reprezentanții RAR.",
  "metadata": {
    "original_file": "Curierul_0006.html"
  }
}