{
  "title": "Clădire nouă de spital în comuna Drăgoești!",
  "content": "La ultima ședință ordinară a Consiliului Județean Vâlcea, a fost aprobată alocarea, din excedentul bugetului propriu al județului, a sumei de 800.000 lei, pentru continuarea lucrărilor la obiectivul de investiții „Construire clădire saloane pacienți P+2”, la Spitalul de Psihiatrie Drăgoești.\n\nSuma pe care am aprobat-o astăzi se adaugă celor 1.000.000 lei alocați inițial pentru demararea lucrărilor de construire a acestui nou corp de clădire, a cărui valoare totală se ridică la cca 4,2 milioane lei (fără TVA).\n\nCorpul de clădire a fost deja edificat, iar la această dată, muncitorii lucrează la acoperiș și la montarea tâmplăriei exterioare, lucrări ce urmează a fi finalizate până la sfârșitul anului. În același timp, în interiorul clădirii se lucrează la instalațiile electrice. A declarat Președintele Consiliului Județean Vâlcea, Constantin Rădulescu!",
  "metadata": {
    "original_file": "Cozia_Info_0039.html"
  }
}