{
  "title": "Călimănești – 636 de ani…Deci, la mulți ani!",
  "content": "Se apropie cu pași repezi Zilele orașului Călimănești. Acesta este un evenimentul local foarte important pentru urbea de la poalele muntelui Cozia și nu numai. Se sărbătoresc, așadar, anii scurși de la atestarea documentară a localității prin documentul semnat de Mircea cel Bătrân, la 20 mai 1388.\n\n„Anul acesta împlinim 636 de ani de istorie locală. 636 de ani cu care avem toate motivele să ne mândrim. Călimănești este una dintre cele mai cunoscute localități din România și una dintre cele mai căutate destinații turistice printre români”, a precizat primarul din Călimănești, Florinel Constantinescu\n\nEvenimentele dedicate acestei sărbători se derulează pe parcursul a trei zile – 18, 19 și 20 mai 2024 – la Casa de cultură Florin Zamfirescu, pe scena Teatrului de vară din Parcul central, pe terenul de sport și la Centrul cultural din Jiblea Nouă și, din nou, pe scena Teatrului de vară din Parcul central, la Casa de cultură Florin Zamfirescu și la Mănăstirea Cozia, în ultima zi.",
  "metadata": {
    "original_file": "Curierul_0299.html"
  }
}