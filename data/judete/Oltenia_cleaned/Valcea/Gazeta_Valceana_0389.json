{
  "title": "ORA PĂMÂNTULUI, marcată de APM Vâlcea",
  "content": "Sâmbătă, 23 martie 2024, se va desfășura cea de-a 18-a ediție a evenimentului . Ca în fiecare an, la sfârșitul lunii martie, milioane de oameni din întreaga lume, instituții și companii sting luminile timp de o oră într-un gest simbol, alăturându-se celui mai mare eveniment de mediu din istorie – Earth Hour.\n\n„Stinge și tu lumina timp de 60 de minute, începând cu ora 20.30, întrucât protejarea planetei este o responsabilitate comună ce necesită o acțiune colectivă! O singură Oră a Pământului o putem transforma împreună în milioane de acțiuni de impact pentru a face un bine planetei. Potrivit unui studiu, care a adunat informații din zece țări, timp de șase ani, oprirea curentului, cu ocazia Orei Pământului, a redus consumul de energie electrică în medie cu 4% (în acel interval de 60 de minute). Cu prilejul acestui eveniment, între orele 20.30-21.30, locuitorii Râmnicului sunt așteptați în Scuarul Mircea cel Bătrân la activitățile organizate de Primăria Municipiului” , se arată într-un comunicat de presă semnat de Alin Voicescu, directorul executiv al Agenției pentru Protecția Mediului (APM) Vâlcea.",
  "metadata": {
    "original_file": "Gazeta_Valceana_0389.html"
  }
}