{
  "title": "Un tir de lemne «a fost tras pe dreapta» de polițiști. Ce au găsit oamenii legii la depozitul din Brezoi?",
  "content": "În dimineața zilei de 13 ianuarie 2025, în jurul orei 07:00, polițiștii din cadrul Poliției Orașului Brezoi au oprit pentru control un ansamblu auto format din cap tractor și semiremorcă, condus de un bărbat de 50 de ani, din orașul Brezoi, județul Vâlcea.\n\nConform avizului de însoțire prezentat, vehiculul transporta aproximativ 13 metri cubi de material lemnos, compus din rășinoase și plop. În urma verificărilor efectuate, s-a constatat că în semiremorcă se afla o cantitate mai mare decât cea declarată, respectiv 16,47 metri cubi de lemn din specia rășinoase.\n\nCa urmare a celor constatate, ansamblul auto și întreaga cantitate de material lemnos au fost indisponibilizate, iar polițiștii au deschis un dosar penal, cercetările fiind continuate sub coordonarea procurorului din cadrul Parchetului de pe lângă Judecătoria Brezoi. Cu această ocazie, în urma verificărilor efectuate, au descoperit, la un depozit din localitatea Brezoi, cantitatea de 64 de metri cubi de material lemnos, specia rășinoase, fără documente legale de proveniență. Acesta a fost confiscat, iar cercetările continuă.",
  "metadata": {
    "original_file": "Curierul_0017.html"
  }
}