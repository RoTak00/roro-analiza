{
  "title": "Se fac demersuri pentru reluarea utilizării sălilor de sport de la Liceul Sanitar „Antim Ivireanul” şi Şcoala Gimnazială „Anton Pann” de către elevii acestor şcoli",
  "content": "Primăria municipiului face demersuri pentru reluarea utilizării sălilor de sport de la Liceul Sanitar ”Antim Ivireanul” şi Şcoala Gimnazială ”Anton Pann” (în prezent centre de vaccinare) de către elevii acestor şcoli.\n\nPrimăria Municipiului Râmnicu Vâlcea a iniţiat – într-o primă fază pe lângă Direcţia Judeţeană de Sănătate Publică şi Prefectura Vâlcea – demersurile pentru revenirea sălilor de sport de la Liceul Sanitar ”Antim Ivireanul” şi de la Şcoala Gimnazială ”Anton Pann” (în prezent centre de vaccinare împotriva Covid-19) la destinaţia lor principală: aceea de spaţii destinate educaţiei fizice a elevilor acestor şcoli.\n\nAcţiunea este derulată în urma solicitărilor venite din partea acestor unităţi şcolare la întâlnirile recente avute cu primarul Mircia Gutău şi se bazează pe mai multe argumente: ritmul de vaccinare foarte redus înregistrat în cele trei centre în funcţiune la acest moment în Râmnic (găzduite de sălile de sport de la Liceul Sanitar ”Antim Ivireanul”, Şcoala Gimnazială ”Anton Pann” şi Liceul Tehnologic Forestier), faptul că elevii, în număr de aproximativ 1000, de la ”Sanitar” şi cei peste 1300 de elevi de la ”Anton Pann” sunt obligaţi să facă orele de educaţie fizică în condiţii total improprii (în curtea unităţilor şcolare, la temperaturi scăzute, sau în sălile de clasă, într-o atmosferă complet inadecvată), precum şi cheltuielile mari de la bugetul local aferente funcţionării în regim de permanenţă a acestor centre de vaccinare.\n\nÎn aceste condiţii, Municipalitatea propune două posibile măsuri: fie restrângerea activităţii de vaccinare de la trei, la un singur centru, respectiv la cel de la sala de sport a Liceului Tehnologic Forestier, unde pot funcţiona mai multe fluxuri pentru toate tipurile de vaccin, fie relocarea tuturor centrelor actuale în alte spaţii, de mai mici dimensiuni, fapt care ar elibera cele trei săli de sport ”rechiziţionate” şi ar duce la scăderea semnificativă a cheltuielilor de funcţionare.\n\nPrimăria Municipiului îşi reafirmă implicarea sa în campania de vaccinare de la nivelul municipiului, dovedită prin amenajarea, în condiţii excelente, în urmă cu un an, a celor 5 centre de vaccinare înfiinţate iniţial în Râmnic, prin finanţarea promptă a tuturor cheltuielilor administrative aferente funcţionării lor, prin promovarea vaccinării printr-un clip lansat la jumătatea anului trecut sau prin exemplul personal dat de către conducerea primăriei şi cvasitotalitatea funcţionarilor publici, care s-au vaccinat împotriva Covid-19.",
  "metadata": {
    "original_file": "Actualitatea_Valceana_0060.html"
  }
}