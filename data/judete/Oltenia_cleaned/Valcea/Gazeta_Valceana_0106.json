{
  "title": "Mii de credincioși vor sosi la Mănăstirea Bistrița. Un sobor de ierarhi din țară și din străinătate va oficia Liturghia",
  "content": "În ziua de 20 noiembrie, Biserica Ortodoxă îl prăznuiește pe Sfântul Cuvios Grigorie Decapolitul. Ca în fiecare an, la Mănăstirea Bistriţa din comuna Costești, judeţul Vâlcea, unde se află sfintele sale moaște, credincioşi din întreaga ţară vin să se închine acestora şi să participe la slujbele religioase care vor debuta în ajunul sărbătoririi cu slujba de Priveghere. Dumnezeiasca Liturghie va fi săvârșită de un sobor de ierarhi din țară și din străinătate, cu începere de la ora 09.00.\n\nÎn fiecare an, la sărbătoarea Sfântului Cuvios Grigorie Decapolitul sosesc foarte mulţi credincioşi să se închine şi să ceară mijlocirea rugăciunilor înaintea Preasfintei Treimi. Datorită mulțimii credincioșilor prezenți, racla cu sfintele sale moaște va fi așezată într-un baldachin, sub cupola clopotniței mănăstirii.",
  "metadata": {
    "original_file": "Gazeta_Valceana_0106.html"
  }
}