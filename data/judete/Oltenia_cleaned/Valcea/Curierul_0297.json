{
  "title": "Mari nume ale handbalului european revin la Sala „Traian”",
  "content": "\n• Cel mai titrat antrenor al SCM alături de cei mai titrați antrenori ai OLTCHIM\n\nAstăzi, la finalul partidei SCM Râmnicu Vâlcea – Gloria Bistrița, vâlcenii au ocazia să rememoreze clipe neegalabile din istoria handbalului, nume ca Gică Ionescu, Ion Gherhard, Petre Berbecaru, Maria Ciulei, Maria Torok Duca, Edith Torok Matei, Doina Copotz Rodeanu, Rodica Pestrea, Mariana Tîrcă, Liliana Țopea, Denisa Romete, Hilda Popescu, Geta Andronache, Mia Petruș Rădoi ori al deja legendarului președinte Ioan Gavrilescu urmând a sărbători 40 de ani, respectiv 35, de la câștigarea celor două cupe EHF din vitrina celei mai importante echipe de handbal feminin din România: CHIMISTUL/OLTCHIM/SCM Râmnicu Vâlcea. Totodată, momentul corespunde aniversării a 35 de ani de la câștigarea primului titlu național în handbalul feminin din totalul de 20, ultimul dobândit în 2019 cu Florin Pera pe banca tehnică a vâlcencelor, de echipa noastră. De menționat că Florin Pera este prezent astăzi la Râmnic la numai trei zile după disputarea finalei EHF European League cu Gloria Bistrița.\n\nNu putem să nu profităm de ocazie pentru a aminti că acum 35 de ani, la Câștigarea cupei EHF și primului titlu național, Președintele de Onoare al „Curierul de Vâlcea”, care astăzi împlinește 86 de ani, a fost cel care consemna în presa timpului, în ziarul Orizont, performanțele extraordinare al handbalistelor cu care ne mândrim și azi. LA MULȚI ANI!, Ioan Barbu.",
  "metadata": {
    "original_file": "Curierul_0297.html"
  }
}