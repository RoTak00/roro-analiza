{
  "title": "PRIVIREA care face cât o mie de cuvinte! Vâlcenii au prilejul ideal pentru a-și face prieteni sinceri, pe viață",
  "content": "Începând din anul 2010, în fiecare an, în data de 4 aprilie, se marchează Ziua Internațională a Animalelor fără Stăpân, dată aleasă simbolic la exact o jumătate de an distanță de Ziua Mondială a Animalelor, din 4 octombrie. În acest context, Primăria Râmnicu Vâlcea organizează sâmbătă, 6 aprilie 2024, între orele 11.00 – 14.00, în Parcul Mircea cel Bătrân din centrul municipiului, un târg de adopții de câini în dorința de a conștientiza rolul și importanța pe care ființele necuvântătoare le au în viața de zi cu zi a oamenilor.\n\nCele câteva zeci de exemplare canine ce vor fi oferite spre adopție râmnicenilor iubitori de animale provin de la Adăpostul public de câini de la Fețeni. Cum se cunoaște acest adăpost este o structură deschisă în anul 2009 prin intermediul căreia se gestionează populația de câini fără stăpân în condiții dintre cele mai bune și în conformitate cu toate dispozițiile legale din domeniu. Prin activitatea proprie, dar și în colaborare cu organizații nonguvernamentale (o implicare activă având Asociația Save Vâlcea’s Dog), s-a reușit adopția unui număr impresionant de câini dintre cei prinși de pe domeniul public și găzduiți de Adăpostul de la Fețeni. De exemplu, au fost 267 de adopții în anul 2022 și 466 de adopții în anul 2023.\n\nÎn cadrul evenimentului de sâmbătă, vor fi distribuiți fluturași cu condițiile necesare unei adopții canine. Responsabilii Adăpostului de la Fețeni și voluntarii prezenți vor oferi sfaturi și informații celor ce doresc să afle mai multe despre responsabilitățile, dar și bucuriile deținerii unui câine.",
  "metadata": {
    "original_file": "Gazeta_Valceana_0376.html"
  }
}