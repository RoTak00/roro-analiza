{
  "title": "Slujbă de pomenire pentru Poetul Național și spectacol-recital în regia Magdei Catone",
  "content": "Cu binecuvântarea Înaltpreasfințitului Părinte Varsanufie, Arhiepiscopul Râmnicului, de Ziua Culturii Naționale (miercuri, 15 ianuarie 2025), Poetul Mihail Eminescu va fi omagiat la Centrul Eparhial din Râmnicu Vâlcea.\n\nAstfel, la Catedrala Arhiepiscopală „Sfântul Ierah Nicolae” va fi săvârșită Sfânta Liturghie începând cu ora 9.00. La finalul acesteia se vor oficia slujba de parastas pentru poetul național și un trisaghion în fața bustului situat în Scuarul „Mihail Eminescu” din cadrul Centrului Eparhial.\n\nÎncepând cu ora 12.00, în Sala „Iosif Episcopul” a Centrului Cultural „Sfântul Ierarh Calinic de la Cernica”, va avea loc Spectacolul-recital „Nepotul meu se crede Eminescu”, în regia Magdei Catone, scenariul aparținând lui Călin-Liviu Georgescu. Din distribuția spectacolului fac parte: Magda Catone, Rareș Prisecariu, Mihai Bercaru și Iosif Constantinescu.\n\nMihail Eminescu (1850-1889), poet, prozator, dramaturg şi jurnalist, a fost considerat de critica literară postumă drept cea mai importantă voce poetică din literatura română.\n\nA fost activ în societatea Junimea şi a lucrat ca redactor la Timpul. A publicat primul său poem la vârsta de 16 ani, iar la 19 ani a plecat să studieze la Viena. Manuscrisele poetului Mihai Eminescu, 46 de volume, aproximativ 14.000 de file, au fost dăruite Academiei Române de Titu Maiorescu, în şedinţa din 25 ianuarie 1902.\n\nMihai Eminescu a trecut la cele veșnice în data de 15 iunie 1889. A fost ales, post-mortem (28 octombrie 1948), membru al Academiei Române.",
  "metadata": {
    "original_file": "Gazeta_Valceana_0034.html"
  }
}