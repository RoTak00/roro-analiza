{
  "title": "Handbal feminin, Liga FlorilorSCM RÂMNICU VÂLCEA EȘUEAZĂ LAMENTABIL LA BAIA MARE: 22-29",
  "content": "Cel mai slab joc al handbalistelor vâlcene din 2024 s-a consumat la Baia Mare, taman când nu trebuia și exact cu cine nu trebuia. Minaur reprezintă un competitor direct în lupta pentru locurile de top ale Ligii Florilor, așa că speranțele de mărire se legau direct de această întâlnire. \n\n Doar că, din domnișoara vioaie și cu fibră de acum câteva zile, SCM Râmnicu Vâlcea s-a transformat într-o băbuță obosită și frustrată că n-a prins loc la masa de bingo de la Casa Pensionarilor.\n\nFără Daniela de Jong, în continuare cu dureri la spate, nimic nu a mers la Baia Mare. Rasmus nu a găsit în niciun moment cheia apărării avansate a gazdelor, așa că atacul nostru a înghesuit exasperant jocul pe centru, fără vigoare și fără imaginație. Poarta, cu 19% randament, aproape că nu a contat, în condițiile în care defensiva vâlceană, foarte bună cu CSM București, a fost depășită constant. În fine, greu de contabilizat atâtea statistici negative, dar cineva de acolo, de la club, va trebui să treacă prin toate acestea.\n\nIntrăm pe locul 6 în noul an, dar mai ales avansăm cu îndoieli spre o perioadă în care meciurile complicate se vor aglomera. Să vedem.\n\nPe 5 ianuarie, meci cu Zalău, apoi deplasare la Dortmund, pentru prima partidă din grupele Europa League, 12 ianuarie.",
  "metadata": {
    "original_file": "Curierul_0030.html"
  }
}