{
  "title": "O frumoasă tradiție a fost continuată în Parohia Căzănești. DARURI pentru zeci de persoane aflate în dificultate",
  "content": "Cu binecuvântarea Înaltpreasfințitului Părinte Varsanufie, Arhiepiscopul Râmnicului, în Parohia Căzăneşti s-a desfăşurat acţiunea social-filantropică „Daruri ziditoare de suflet şi trup”, adresată persoanelor aflate în dificultate din cuprinsul parohiei râmnicene. Acţiunea face parte din proiectul „Fii om bun de Crăciun!”, iniţiat de Biroul de Asistenţă Socială al Protoieriei Râmnicu Vâlcea.\n\nA devenit tradiţie ca, la Sărbătoarea Naşterii Domnului, Parohia Căzăneşti să fie aproape de copiii aflaţi în dificultate, de cei vârstnici şi de persoanele imobilizate la pat, care locuiesc în parohie. Astfel, au fost oferite pachete cu dulciuri, alimente necesare pentru masa de Crăciun şi pături pentru cei aflaţi în nevoi.\n\n„Ne bucurăm ca am reuşit să demarăm o astfel de activitate filantropică, din care învăţăm an de an că bucuria și împlinirea sufletului se nasc din zâmbetele pe care reuşim să le aducem pe chipurile celorlalţi. Naşterea Domnului este sărbătoarea care ne îndeamnă să fim mai buni, să dăruim, ceea am încercat să realizăm și noi prin această acțiune. În ultimii ani, acest gest este transformat în faptă bună, ziditoare de suflet şi de trup datorită credincioşilor care, an de an, ne ajută să îndulcim viaţa vârstnicilor şi a copiilor din parohie” , a spus preotul paroh Mihai Florian Popescu.",
  "metadata": {
    "original_file": "Gazeta_Valceana_0047.html"
  }
}