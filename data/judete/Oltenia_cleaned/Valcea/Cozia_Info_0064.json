{
  "title": "Biserica de lemn din satul Urşi, premiată la ediţia 2021 a Premiilor Europene pentru patrimoniu a fost desemnată și favorita publicului!",
  "content": "Biserica a fost construită între anii 1757 și 1784, a supraviețuit unui incendiu în 1838 și apoi a fost abandonată. Redescoperită în 2007, a făcut obiectul restaurărilor în fiecare vară, până în 2020.\n\nBiserica de lemn din satul Urşi, premiată la ediţia 2021 a Premiilor Europene pentru patrimoniu - categoria “Conservare”, oferit de “Europa Nostra”, este și câştigătoarea Premiului Publicului.\n\nAceasta a fost desemnată online favorita publicului, din cei 24 de participanți din 18 ţări europene, răsplătiți cu premii în cadrul acestui concurs, pentru implicare în păstrarea patrimoniului material şi imaterial.\n\n„Sunt deosebit de bucuros că oameni din toate colțurile Europei au apreciat mica noastră bijuterie arhitecturală, readusă la viață prin eforturile conjugate ale unor iubitori de artă, cultură și tradiție, specialiști în domeniu care s-au implicat voluntar în restaurarea clădirii bisericuței, dar și a picturilor ei.\n\nAceste două premii obținute de Biserica de lemn din satul Urşi li se cuvin acestor oameni minunați, cărora le mulțumesc pentru eforturile lor și pentru grija cu care au reconstruit și restaurat, cu respect pentru vechea tradiţie bizantină, tot ce fusese degradat de timp și de intemperii, în cei 264 de ani care au trecut de la construirea ei.\n\nPrin implicarea lor, ne-au demonstrat că iubirea pentru patrimoniul nostru cultural poate uni generații și comunități, că niciun efort nu e prea mare, indiferent de perioada de timp în care trebuie să îl depui, atunci când îți dorești să lași generațiilor următoare valorile inestimabile lăsate de înaintași.\n\nRespect și admirație pentru tot ce au făcut pentru mica noastră bijuterie arhitecturală!” A declarat Președintele Consiliului Județean Vâlcea, Constantin Rădulescu!",
  "metadata": {
    "original_file": "Cozia_Info_0064.html"
  }
}