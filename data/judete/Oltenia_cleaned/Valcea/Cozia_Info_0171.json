{
  "title": "Întreg studiul de fezabilitate la autostrada Sibiu-Piteşti va fi finalizat la data de 15 august 2017",
  "content": "Potrivit unui comunicat al CNAIR, contractul privind revizuirea sau actualizarea studiului de fezabilitate pentru autostrada Sibiu - Piteşti a reintrat în vigoare ca urmare a finalizării perioadei de suspendare de trei luni notificată de CNAIR SA în data de 14.12.2016. De asemenea, precizăm că tot în data de 14.03.2017 a fost semnat un act adiţional privind prelungirea perioadei contractuale până la data de 15.08.2017. În sezonul de iarnă nu s-au putut realiza investigaţii de teren, în special studii geotehnice, astfel în decembrie 2016 compania a decis suspendarea contractului pentru o perioadă de 3 luni. Contractul „Revizuire/Actualizare Studiu de Fezabilitate pentru Autostrada Sibiu – Piteşti” a fost atribuit prin procedura de licitaţie publică deschisă Asocierii Spea Ingegneria Europea SA Milano Italia Sucursala Bucureşti Tecnic Consulting Engineering România SRL, (Lider de Asociere Spea Ingegneria Europea SA Milano Italia Sucursala Bucureşti). Finanțarea proiectului este asigurată din Fonduri de Coeziune (FC 85%) și Bugetul de Stat (GOR 15%). Zilele trecute, în urma dispoziţiilor Ministrului Transporturilor, Răzvan Cuc, a fost predată companiei documentaţia tehnică aferentă Studiilor de Fezabilitate pentru secţiunile 1 şi 5 din cadrul contractului privind Revizuirea/Actualizarea Studiului de Fezabilitate pentru \"Autostrada Sibiu – Piteşti\". Acestea sunt: secţiunea 1, Sibiu – Boiţa, km 0+000 – km 14+150; secţiunea 5, Curtea de Argeş – Piteşti km 92+600 – km 122+950. CNAIR SA evaluează studiile în ceea ce priveşte conformitatea cu standardele, normativele şi legislaţia în vigoare, precum şi verificarea privind implementarea observaţiilor anterioare emise de companie.",
  "metadata": {
    "original_file": "Cozia_Info_0171.html"
  }
}