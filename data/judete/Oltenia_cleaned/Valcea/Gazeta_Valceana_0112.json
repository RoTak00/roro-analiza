{
  "title": "La anul, în comuna Budești se va lucra la modernizarea mai multor străzi de interes local",
  "content": "Așa cum v-am mai prezentat prin intermediul publicației noastre, anul viitor, edilul-șef al comunei Budești dorește să aducă mai aproape de realitate obiectivul ca aproape toate străzile și drumurile de inters local din comună să fie asfaltate. Acesta este unul dintre obiectivele majore pentru care alesul liberal Ion Vlădulescu și echipa pe care o coordonează în cadrul Primăriei Budești se vor zbate de-a lungul legislaturii 2024/2028. \n\n În concret, în această perioadă de final de noiembrie, Primăria Budești a lansat licitația pentru proiectarea și execuția lucrărilor în cadrul proiectului de investiții intitulat „Asfaltarea drumurilor de interes local în comuna Budești” . Proiectul la care facem referire este finanțat prin Programul Național de Dezvoltare Rurală (PNDR) și are o valoare de peste cinci milioane de lei. Cele șase străzi din comuna Budești care vor fi asfaltate în cadrul acestui proiect sunt, în ordine alfabetică, următoarele: Bisericii, Brândușari, Crizantemei, Pescarilor, Salcâmilor și Viilor. \n\n Dacă licitația se desfășoară în condiții normale și nu se va tergiversa cu contestațiile, constructorul care va câștiga se va apuca de treabă chiar din primăvara anului 2025, probabil de prin lunile martie-aprilie, atunci când condițiile meteorologice permit desfășurarea unor astfel de lucrări. \n\n În ediții viitoare ale publicației noastre vom reveni cu informații despre alte obiective de investiții pe care edilul-șef Ion Vlădulescu și echipa sa din cadrul Primăriei Budești le au în diferite stadii de implementare.",
  "metadata": {
    "original_file": "Gazeta_Valceana_0112.html"
  }
}