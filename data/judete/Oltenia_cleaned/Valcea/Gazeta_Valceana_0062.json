{
  "title": "O casă din Stoenești a luat foc în această dimineață. Trei autospeciale de pompieri au ajuns de urgență",
  "content": "Pompierii vâlceni au intervenit, în această dimineață de 18 decembrie 2024, pentru stingerea unui incendiu izbucnit la o gospodărie, în comuna Stoenești. S-au deplasat de urgență la locul evenimentului forțe din cadrul Secției de Pompieri Govora, cu trei autospeciale de stingere cu apă și spumă (ASAS).\n\nLa sosirea echipajelor operative incendiul se manifesta la o anexă gospodărească și se extinsese la acoperișul casei, care era lipită de anexă. Intervenția promptă, rapidă și profesionistă a salvatorilor vâlceni a condus la localizarea și lichidarea incendiului, în limitele găsite. Au ars acoperișul anexei de aproximativ 20 de mp și parțial acoperișul casei de locuit, pe o suprafață de circa 20 de mp. Au fost salvate casa de locuit și construcțiile din apropiere. Nu au fost victime.\n\nCauza probabilă a declanșării incendiului este reprezentată de un scurtcircuit electric.",
  "metadata": {
    "original_file": "Gazeta_Valceana_0062.html"
  }
}