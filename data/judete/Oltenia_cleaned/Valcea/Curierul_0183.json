{
  "title": "Prăpăd într-o gospodărie din Copăceni, focul a mistuit tot în calea lui",
  "content": "Ieri, după ora 21.00 (06 aug, n.r.), pompierii militari vâlceni au intervenit la un incendiu produs la o gospodărie, în localitatea Copăceni. S-au deplasat de urgență la locul evenimentului forțe din cadrul Punctului de Lucru Horezu, Detașamentului de Pompieri Drăgășani și Stației Grădiștea, cu 5 autospeciale de lucru cu apă și spumă. Primele echipaje sosite la fața locului au comunicat că o casă și mai multe anexe sunt cuprinse de flăcări. Au fost anunțate SVSU din localitate și distribuitorul de energie electrică.\n\nIncendiul se manifesta pe o suprafață de aproximativ 800 de mp (fiind afectate casa, anexe, utilaje agricole, o moară etc.). Echipajele medicale au evaluat și asistat medical trei bărbați care prezentau plăgi ușoare și arsuri de gradul 1 și 2 pe mâini și torace. Chiar dacă intervenția pompierilor a fost promptă, au ars 10 anexe întinse pe o suprafață de aproximativ 600 de mp; 4 porci;-20 de găini; utilaje agricole (culegătoare de porumbi, semănătoare de grâu, pompă de erbicidat ș.a.), pompă, strung, presă de peleți etc.\n\nLa sosirea echipajelor ISU, incendiul se manifesta generalizat la toată gospodăria, inclusiv la fațada casei de locuit, punând în pericol și 4 gospodării învecinate. Pompierii militari vâlceni, prin intervenția lor promptă și profesionistă, au salvat casa de locuit și cele 4 gospodării învecinate.",
  "metadata": {
    "original_file": "Curierul_0183.html"
  }
}