{
  "title": "Primarul Gutău, atac la Robert Turcescu: „Rămân stupefiat când văd cine vorbeşte de moralitate şi de învăţământ: un ofiţer acoperit”",
  "content": "Scandalul privind desfiinţarea liceelor Oltchim şi Henri Coandă pare că nu se mai termină. Recent, când au văzut că nu au câştig de cauză la nivel local, părinţii, profesorii şi sindicaliştii nemulţumiţi au mers la Bucureşti, la Parlament. Astfel că, în cadrul Comisiei pentru Învăţământ, fostul ziarist şi actual parlamentar Robert Turcescu a cerut înfiinţarea unei subcomisii care să cerceteze cazul la Râmnicu Vâlcea.\n\nCu privire la acest aspect, primarul municipiului Râmnicu Vâlcea, Mircia Gutău, a luat atitudine la ultima sa conferinţă de presă: „Mai este un subiect aprins care s-a redeschis cu construirea unei comisii de analiză a deciziei de desfiinţare a liceelor Oltchim şi Henri Coandă. Rămâne aşa cum am stabilit! Tot ne dă lecţii pe la televizor unul Robert Turcescu. Are un tupeu, din punctul meu de vedere… ! Vor să vină la Râmnicu Vâlcea, iar eu nu am nicio obligaţie să mă duc la întâlnirea cu ei, dar voi merge la acea întâlnire. Dar rămân stupefiat când văd cine vorbeşte de moralitate şi de învăţământ: un ofiţer acoperit. Unul care a minţit poporul cu televizorul non-stop. El a fost ofiţer acoperit şi ne-a spus că este prezentator. Când va veni îl voi întreba dacă s-a documentat puţin cu privire la ce s-a avut în vedere când s-a făcut această restructurare”.",
  "metadata": {
    "original_file": "Gazeta_Valceana_0299.html"
  }
}