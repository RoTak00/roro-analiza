{
  "title": "COPIL de șase ani din Râmnicu Vâlcea, operat pe cord deschis, luna aceasta, cu sprijinul donațiilor primite",
  "content": "Pentru a patra oară în acest an, solidaritatea salvează inimi de copii. Alți patru micuți au putut fi operați pe cord deschis luna aceasta datorită empatiei umane. Andrei, Eduard, Dylan și Ianis sunt micuții care, datorită generozității umane, au beneficiat de intervenții pe cord deschis. Operațiile au făcut parte din cea de-a patra misiune cardio-pediatrică din acest an, sprijinită de Fundația Mereu Aproape.\n\nEchipele de medici, coordonate de dr. Șerban Stoica și prof. dr. Victor Costache, au realizat aceste intervenții dificile, în timp ce Spitalul Clinic SANADOR a pus la dispoziție sălile de operații. Oamenii generoși au donat în conturile Fundației Mereu Aproape pentru a acoperi costurile spitalizării, tratamentelor și consumabilelor necesare.\n\nCei patru copii, cu vârste cuprinse între 1 și 6 ani, proveniți din județele Vâlcea, Constanța, Ilfov și Vrancea, născuți cu malformații cardiace grave, au fost operați pe cord deschis la începutul acestei luni. Datorită generozității și solidarității umane, toți au fost deja externați și se recuperează alături de familiile lor.\n\n„Încă există bunătate și empatie și ne dorim și eu și tatăl lui Eduard să le mulțumim oamenilor care au donat pentru puiul nostru și pentru ceilalți copii, pentru a putea fi operați pe inimă. Fără ei și fără dumneavoastră, Fundația Mereu Aproape, și întregul circuit de oameni care a fost alături de noi, nu am fi putut duce totul la capăt. Totul a fost la superlativ. Să vă întoarcă Dumnezeu binele înzecit!” , a mai spus mama lui Eduard, băiețelul de șase ani din Râmnicu Vâlcea.",
  "metadata": {
    "original_file": "Gazeta_Valceana_0082.html"
  }
}