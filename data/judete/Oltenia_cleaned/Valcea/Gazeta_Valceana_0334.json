{
  "title": "„CASĂ NOUĂ” pentru bursucul scos de pompieri după ce a rămas captiv într-un canal",
  "content": "Cum vă spuneam în urmă cu câteva zile (detalii ), pompierii vâlceni au fost solicitați pentru o misiune ceva mai… diferită. Au avut de scos un bursuc (viezure, cum îl numesc unii oameni pe acest animal) dintr-un canal betonat aflat în gospodăria unui râmnicean.\n\nAnimalul sălbatic care venise în curtea omului pentru a face rost de ceva mâncare a fost capturat de pompieri și scos în siguranță. El s-a aflat în custodia unor specialiști ai Grădinii Zoologice din Râmnicu Vâlcea, iar zilele trecute a fost eliberat. Un astfel de animal, deși frumos ca înfățișare, nu poate fi dat spre adopție, deoarece sapă sub orice fel de gard ar întâlni, are instinctul de a ataca animalele domestice (mai ales păsările), mănâncă ouă și devine agresiv dacă o persoană încearcă să îl atingă. Ca atare, cea mai bună casă pentru bursuc a fost cea oferită de mama natură: pădurea!\n\nSă sperăm că va rămâne alături de semenii lui și nu va mai veni în căutare de hrană… prin municipiu!",
  "metadata": {
    "original_file": "Gazeta_Valceana_0334.html"
  }
}