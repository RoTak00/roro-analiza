{
  "title": "Noi consilieri locali la Tismana și Stoina",
  "content": "Partidul Social Democrat are un nou consilier local în orașul Tismana. Judecătoria Târgu Jiu a validat, luni, mandatul lui Gheorghe Buzner, aflat pe lista de supleanți. Postul a rămas vacant după demisia unui ales local PSD. \n\n „Admite cererea de validare formulată de Secretarul General al oraşului Tismana, judeţul Gorj. Validează mandatul de consilier, în Consiliul Local al oraşului Tismana, în urma alegerilor din 09 iunie 2024, al domnului Buzner Gheorghe, înscris pe lista supleanţilor pentru funcţia de consilier local din partea Partidului Social Democrat. Dispune comunicarea încheierii de îndată Prefectului Judeţului Gorj, Secretarului General al U.A.T. Oraş Tismana pentru informarea consilierului local declarat ales, cu privire la validarea mandatului acestuia. Executorie. Cu drept de apel în termen de 3 zile de la comunicare”, a decis instanța. \n\n Partidul Social Democrat deține majoritatea în Consiliul Local Tismana, având zece din cele 15 mandate de consilieri locali. \n\n De asemenea, Judecătoria Târgu-Cărbunești a validat, ieri, mandatul consilierului local Marius Dănuț Călina. Acesta a candidat pe listele AUR pentru un post de consilier local la Stoina. Primăria este condusă de Marian Fota, tot de la AUR. \n\n I.I.",
  "metadata": {
    "original_file": "Gorjeanul_0243.html"
  }
}