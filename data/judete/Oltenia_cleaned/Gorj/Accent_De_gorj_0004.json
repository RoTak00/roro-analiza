{
  "title": "Probleme la o termocentrală care folosește cărbune de la CEO - Accent In Gorj",
  "content": "Este criză la o fostă termocentrală din cadrul Complexului Energetic Oltenia. Fosta Sucursală Electrocentrale Craiova 2 se confruntă cu o lipsă majoră de specialiști.\n\n\n\n Recent, câțiva salariați au primit preaviz pentru a pleca din sucursală, în conformitate cu dispoziția dată de ministrul Energiei, Sebastian Burduja, de a se reduce posturile de conducere cu 20%. \n\n\n\nMăsura nu a fost însă pe placul celor rămași și mai mulți energeticieni au decis să demisioneze din termocentrală. Aceștia erau deja pensionați și au revenit în sucursală în baza unor contracte încheiate pe durată determinată.\n\n\n\n Prin urmare, lipsa personalului calificat se va acutiza în perioada următoare. Sucursala Electrocentrale Craiova folosește în continuare cărbune pentru a produce agent termic și energie electrică. Combustibilul este furnizat tot de către Complexul Energetic Oltenia. În condițiile în care se rămâne fără personal bine calificat, termocentrala respectivă este în pericol să nu mai funcționeze.",
  "metadata": {
    "original_file": "Accent_De_gorj_0004.html"
  }
}