{
  "title": "Traficant de migranți, prins în benzinărie. Era dat în urmărire internațională!",
  "content": "Un bărbat din judeţul Gorj, urmărit internaţional pentru trafic de migranţi de către autorităţile din Polonia, a fost prins în județul Mehedinţi. Tânărul în vârstă de 28 de ani a fost depistat într-o benzinărie din afara localităţii Strehaia. \n\n „Miercuri, 20 noiembrie a.c., ora 12.50, poliţiştii Secţiei de Poliţie Rurală Strehaia au depistat într-o staţie peco din afara localităţii Strehaia, un bărbat de 28 de ani, din localitatea Mătăsari, judeţul Gorj, pe numele căruia era emis un mandat european de arestare. Bărbatul era căutat de autorităţile din Polonia, fiind condamnat pentru trafic de migranţi”, potrivit IPJ Mehedinţi. \n\n Gorjeanul a fost predat poliţiştilor de la Serviciul de Investigaţii Criminale, fiind prezentat ulterior Parchetului de pe lângă Curtea de Apel Craiova, care a dispus reţinerea acestuia, pentru 24 de ore. \n\n Bărbatul a fost prezentat Curţii de Apel Craiova în vederea emiterii mandatului de arestare preventivă. \n\n I.I.",
  "metadata": {
    "original_file": "Gorjeanul_0298.html"
  }
}