{
  "title": "O sută de locuri de muncă la fabrica Soceram de la Cărbunești",
  "content": "Noua fabrică Soceram din Târgu Cărbunești, în curs de construcție, va deveni cea mai mare unitate de producție BCA din România și va genera peste 100 de locuri de muncă în prima fază, potrivit președintelui Consiliului Județean Gorj, Cosmin Popescu. \n\n „O veste excelentă este că fabrica Soceram din Târgu-Cărbunești prinde contur. Acest proiect major va genera peste 100 de locuri de muncă în prima fază, contribuind semnificativ la bunăstarea locală. Aceasta va deveni cea mai mare fabrică de BCA-uri din țară, producând materiale de construcții inclusiv pentru export. În prezent, se lucrează intens la rețeaua de alimentare cu gaze și la pregătirea terenului pentru alte proiecte de dezvoltare. Aceste investiții reprezintă doar o parte din eforturile noastre, alături de cele ale administrațiilor publice locale din județ, de a transforma Gorjul într-un centru economic competitiv și modern”, a declarat șeful Consiliului Județean Gorj. \n\n Fabrica va începe să funcționeze în primăvara acestui an, iar selecția angajaților va debuta, cel mai probabil, după data de 1 martie, au anunțat autoritățile locale. \n\n Soceram este o companie din România, cu peste 40 de ani de experiență în producerea și comercializarea materialelor de construcții. Compania produce BCA, cărămidă și mortare de înaltă calitate, durabile, cu caracteristici tehnice conforme standardelor europene. \n\n I.I.",
  "metadata": {
    "original_file": "Gorjeanul_0097.html"
  }
}