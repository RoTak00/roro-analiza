{
  "title": "Roșia de Amaradia: Revelion cu foc de tabără și berbec la proțap",
  "content": "Comuna Roșia de Amaradia va găzdui o petrecere de neuitat în noaptea dintre ani, iar autoritățile promit o seară plină de surprize. Începând cu ora 19:00, pe stadionul din centrul localității și în sala de festivități, toți localnicii sunt invitați să petreacă alături de cei dragi și să întâmpine noul an în stil tradițional. \n\n Evenimentul va include un foc de tabără, tochitură și berbec la proțap, iar atmosfera va fi întreținută de trei interpreți de muzică populară. La miezul nopții, va fi organizat un spectaculos foc de artificii pentru a marca începutul unui nou an. \n\n „Se apropie momentul sărbătorilor de sfârșit de an, fiind și un prilej de bucurie și revedere cu cei dragi. Dacă doriți să suplimentați bucuria, cu ocazia sărbătorilor de iarnă, vă invit să fiți prezenți în noaptea de Anul Nou, începând cu orele 19 și „până la anul”, pe stadionul din centrul localității și în sala de festivități, să petrecem împreună trecerea în noul an, așa cum am făcut-o mereu. Și anul acesta, surprizele vor fi pe măsura momentului. \n\n Vom avea pe stadion un foc de tabără, țuică fiartă, vin fiert, ceai fierbinte, tochitură și berbec la proțap. Muzica va condimenta evenimentul cu atmosferă de voie bună. Vom avea prezenți trei interpreți de muzică populară care ne vor încânta cu prestația lor și ne vor determina să întindem hore și dansuri populare în jurul focului de tabără. \n\n La cumpăna dintre ani, vom urmări și un minunat foc de artificii. Vă așteptăm cu drag și voie bună pe toți la petrecere!”, a anunțat primarul Liviu Cotojman. \n\n I.I.",
  "metadata": {
    "original_file": "Gorjeanul_0172.html"
  }
}