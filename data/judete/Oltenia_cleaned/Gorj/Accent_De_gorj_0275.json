{
  "title": "Reținut 24 de ore în urma unui incident de violență în familie - Accent In Gorj",
  "content": "Polițiștii din cadrul Secției nr. 1 Poliție Rurală Râmnicu Vâlcea au reținut un bărbat de 28 de ani pentru 24 de ore, în urma unui incident de violență în familie, care a avut loc în comuna Bujoreni, satul Malu Vârtop.\n\nEvenimentul a fost semnalat printr-un apel 112, de către un bărbat care a anunțat că sora sa a fost agresată de concubinul său. Polițiștii s-au deplasat rapid la fața locului și au confirmat cele sesizate.\n\nÎn urma verificărilor, s-a stabilit că bărbatul, aflat sub influența alcoolului, și-ar fi agresat concubina, în vârstă de 29 de ani, provocându-i suferințe fizice.\n\nFemeia a fost transportată la spital de către echipajul medical pentru îngrijiri de specialitate. În urma întocmirii formularului de evaluare a riscului de violență, din care a rezultat risc imminent, polițiștii au emis un ordin de protecție provizoriu pentru victimă.\n\nDe asemenea, bărbatul a fost reținut pentru 24 de ore și introdus în Centrul de Reținere și Arestare Preventivă al Inspectoratului de Poliție Județean Vâlcea.\n\nÎn cauză, a fost întocmit un dosar penal pentru infracțiunea de „violență în familie”, iar cercetările continuă sub coordonarea unui procuror din cadrul Parchetului de pe lângă Judecătoria Râmnicu Vâlcea.",
  "metadata": {
    "original_file": "Accent_De_gorj_0275.html"
  }
}