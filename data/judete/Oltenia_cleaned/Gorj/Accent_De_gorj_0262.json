{
  "title": "Incendieri ilegale de cabluri în județul Olt - Accent In Gorj",
  "content": "În urma unei sesizări referitoare la incendierea repetată a deșeurilor pe un teren din UAT Slătioara, Garda de Mediu Olt a desfășurat o acțiune de verificare în zonă. Aceasta a confirmat faptele, identificând mai multe locuri unde deșeurile fuseseră incendiate, în special în spatele străzii Unirii, unde au fost găsite atât deșeuri reciclabile, cât și deșeuri provenite din cabluri electrice.\n\n\n\n Conform evaluării efectuate de comisari, se estimează că aceste deșeuri au fost depozitate intenționat în acea zonă discretă cu scopul de a fi incendiate pentru recuperarea metalelor valoroase. \n\n\n\nDeoarece nu au putut fi identificate persoanele responsabile pentru colectarea acestor deșeuri la fața locului, s-au dispus măsuri pentru confiscarea cablurilor electrice și predarea acestora către societăți autorizate.\n\n\n\n Mai mult decât atât, Garda de Mediu a întocmit o sesizare penală adresată IPJ Olt, pentrua identifica persoanele implicate în aceste activități ilegale și tragerea lor la răspundere conform legislației în vigoare. \n\n Autoritățile subliniază importanța respectării normelor privind gestionarea deșeurilor și protecția mediului.",
  "metadata": {
    "original_file": "Accent_De_gorj_0262.html"
  }
}