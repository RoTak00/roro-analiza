{
  "title": "Licitație reluată pentru restaurarea unei biserici de lemn din Gorj",
  "content": "Compania Națională de Investiții a reluat licitația pentru lucrările de reabilitare a bisericii de lemn „Sfântul Ioan Botezătorul” din satul Artanu, comuna Negomir. Această biserică, construită în secolul al XVIII-lea de boierul Ioniță Urdăreanu, va beneficia de lucrări de consolidare și restaurare, precum și de refacerea prăznicarului și a clopotniței, împrejmuirea lăcașului și construirea unui grup sanitar. \n\n Valoarea estimată a lucrărilor este de 1.077.021 lei fără TVA. Termenul limită pentru primirea ofertelor este 10 martie 2025. Această licitație a fost lansată și în vară, însă procedura a fost anulată. \n\n Biserica, construită din lemn, în formă de navă, fără turlă, acoperită cu șindrilă, este pictată în stil bizantin, cu picturi în ulei pe pereți și la intrare. În curtea bisericii se află un cimitir și clopotnița. \n\n După 1990, autoritățile din Negomir au acordat o atenție deosebită bisericii. Lăcașul a fost împrejmuit cu gard de piatră, s-au înlocuit ferestrele, șindrila de pe acoperiș și de pe clopotniță și s-a montat un sistem de încălzire. \n\n Biserica „Sfântul Ioan Botezătorul” din Artanu este un monument istoric de mare valoare pentru patrimoniul județului Gorj. \n\n I.I.",
  "metadata": {
    "original_file": "Gorjeanul_0142.html"
  }
}