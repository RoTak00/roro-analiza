{
  "title": "Femeie mutilată de un câine pe o stradă din Târgu Jiu!",
  "content": "La Craiova, un copil de 4 ani și-a pierdut viața după ce mai mulți câini l-au atacat la câteva sute de metri distanță de casa în care era crescut de bunica sa, dar o situație la fel de gravă s-a petrecut zilele trecute și la Târgu Jiu.\n\nO femeie de 58 de ani care împărțea reviste promoționale pentru un supermarket din oraș a fost mușcată de un câine, aflat în gospodărie, în care aceasta aruncase una dintre reviste. Primele informații arată că poarta proprietății respective nu a fost bine închisă, iar câinele, în momentul în care a sărit spre femeia aflată în stradă, a reușit să o miște și să o deschidă. Ce a urmat în clipele următoare e greu de descris. Femeia a fost mușcată de mai multe ori de câinele devenit liber, un localnic sărind în ajutorul ei când a auzit țipetele acesteia. Un echipaj SMURD a preluat-o pe victimă și a transportat-o la spital, iar Poliția a confirmat că a deschis o anchetă penală. „Din primele verificări efectuate de polițiștii ajunși la fața locului, a reieșit faptul că o femeie, de 58 de ani, din Târgu Jiu, în timp ce se afla în fața unui imobil din localitate, ar fi fost atacată de un câine ce îi aparține unui bărbat, de 81 de ani, fiindu-i provocate leziune la nivelul piciorului stâng și al feței. În urma incidentului, femeia a fost transportată la spital, în vederea acordării de îngrijiri medicale de specialitate. În cauză, polițiștii au întocmit dosar penal, sub aspectul săvărșirii infracțiunii de neluarea măsurilor de către proprietarul câinelui pentru prevenirea atacului canin asupra unei persoane”, arată IPJ Gorj. \n\n Gelu Ionescu",
  "metadata": {
    "original_file": "Gorjeanul_0089.html"
  }
}