{
  "title": "Cosmin Popescu: “Protejarea pădurilor, fără a neglija drepturile comunităților locale” - Accent In Gorj",
  "content": "Președintele Consiliului Județean Gorj, Cosmin Popescu, a participat, săptămâna trecută, la o ședință având ca temă modificarea suprafețelor propuse ca zone cu protecție strictă de pe raza județului Gorj, incluse în Planul Național de Redresare și Reziliență (PNRR). Aproape 45% din fondul forestier al județului Gorj a fost inclus în zona de protecție strictă, o măsură care ar avea un impact semnificativ asupra vieții locuitorilor, economiei locale și investițiilor în derulare. Întâlnirea a fost organizată la București.\n\n\n\n Conform prevederilor PNRR, accesul în aceste zone ar fi complet interzis, ceea ce înseamnă că exploatarea lemnului ar fi interzisă; locuitorii nu ar mai putea aduna lemne, fructe de pădure sau ciuperci; proiectele de investiții și dezvoltare în zonele vizate ar deveni imposibile. \n\n\n\nÎn cadrul întâlnirii, Cosmin Popescu a susținut mai multe propuneri menite să nu îngrădească dreptul comunităților de a beneficia de cadrul natural și de dezvoltarea economică a zonei. “Având în vedere că ariile protejate se suprapun peste localități, stațiuni turistice, orașe și obiective de interes național, implementarea acestui plan, în forma sa actuală, ar bloca dezvoltarea județului Gorj” , a susținut președintele de la CJ Gorj.\n\n\n\n El a declarat că locuitorii trebuie să aibă dreptul de a utiliza propriile păduri pentru încălzire și trai zilnic, iar investitorii din turism și alte domenii economice trebuie sprijiniți să își continue activitatea. De asemenea, autoritățile locale și județene trebuie să poată derula proiecte esențiale pentru comunități. \n\n Următoarea rundă de consultări va avea loc pe 13 decembrie, în localitatea Runcu.",
  "metadata": {
    "original_file": "Accent_De_gorj_0219.html"
  }
}