{
  "title": ",,Determinații” din CEO nu vor avea loc să rămână în companie, din cauza sutelor de pensionari aduși înapoi. Mulți, în funcții de șefi",
  "content": "Situația angajărilor în CEO devine din ce în ce mai deranjantă. În loc să fie angajați cei care deja s-au specializat la locul de muncă – cei aproximativ 2.000 de oameni cu contracte pe perioadă determinată, șefii CEO angajează pensionari în funcții de conducere, ignorând lipsa acută de personal în producție. ,,Determinații” mai au de muncit în cadrul companiei, doar până în aprilie, după care, contractele lor nu mai pot fi prelungite. \n\n ,,Înmulțirea numărului de ,,șefi-pensionari” la CEO, o bătaie de joc la adresa celorlalți salariați rămași în companie. Sunt peste tot, Turceni, Rovinari, Roșia. Nu am nimic cu aceștia, doar că nu este corect!”, spune liderul sindical Laurențiu Manolache. ,,Sunt sute de pensionari aduși înapoi în companie și nu sunt de neînlocuit. Avem oameni capabili, tineri muncitori, foarte bine pregătiți la Complexul Energetic Oltenia care pot să îi înlocuiască cu brio. Este momentul ca cei din conducerea gigantului energetic să pună piciorul în prag! Până să se aplice noua Lege a pensiilor (1 septembrie), acești salariați voiau să iasă la pensie, să nu mai audă de minerit, dar acum totul este roz și frumos. În loc să fie angajați oameni tineri, promițători, care să ducă mai departe meseria de miner, cei din conducerea acestui colos energetic aleg o variantă de moment. \n\n Niciodată nu poți să progresezi dacă nu ai în conducere oameni competenți, corecți, cu o viziune de viitor bine pusă la punct și cu frică de Dumnezeu”, a mai declarat liderul. \n\n M.C.H.",
  "metadata": {
    "original_file": "Gorjeanul_0300.html"
  }
}