{
  "title": "CEO închiriază autovehicule de transport marfă pentru Roșiuța",
  "content": "Complexul Energetic Oltenia organizează o licitație deschisă pentru închirierea de autovehicule de transport marfă cu șofer pentru U.M.C. Motru – Sector Roșiuța. \n\n „Prin contractarea acestor tipuri de servicii ce privesc închirierea de vehicule de transport marfă cu şofer se va asigura aprovizionarea continuă cu diferite piese de schimb şi materiale, transportul pentru reparaţii a pieselor agabaritice și a diferitelor subansamble, evacuarea de materiale din cariere, mentenanța din cariere și continuarea funcționării corespunzătoare a activității miniere de producție. Transportul bazei materiale, la punctele de lucru în cadrul programului de lucru zilnic desfăşurat în 2 schimb/zi, 5 zile/săptămână”, potrivit caietului de sarcini. \n\n Valoarea totală estimată a contractului este de 266.375 lei fără TVA, iar perioada de derulare este de 14 luni. \n\n Evaluarea ofertei va lua în considerare 70% componenta financiară și 30% vechimea medie a autovehiculelor ofertate. Termenul limită pentru depunerea ofertelor este 10 ianuarie 2025. \n\n I.I.",
  "metadata": {
    "original_file": "Gorjeanul_0213.html"
  }
}