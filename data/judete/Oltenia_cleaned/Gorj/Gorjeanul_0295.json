{
  "title": "Andrei Maioreanu: Energia electrică nu trebuie să fie pentru nimeni un produs de lux",
  "content": "Fostul secretar de stat în Ministerul Energiei, Andrei Maioreanu a participat la prezentarea capitolului dedicat energiei din programul de guvernare. ,,România dispune de un mix energetic echilibrat și are capacitatea de a fi o țară independentă energetic. Mai mult, avem resurse pentru a deveni un exportator net de energie, acest lucru însemnând, de fapt, ca țara noastră să devină exportator de securitate energetică în regiune. PSD propune o viziune de creștere a sectorului energetic în condiții de sustenabilitate. Este nevoie de o serie de obiective de investiții mari – cum ar fi unitățile nucleare 3 și 4 de la Cernavodă sau centrala hidroelectrică în pompaj de la Tarnița-Lăpuștești. Este nevoie de resurse financiare și materiale alocate dezvoltării liniilor de transport de energie electrică și gaze naturale. Programul PSD pentru energie se bazează pe echilibrul obligatoriu dintre producția „clasică” și cea „verde”. Dar tranziția trebuie făcută fără a periclita SEN și fără a pune consumatorul casnic sau industrial într-o situație-limită, de dificultate de furnizare sau de preț foarte mare. Dimpotrivă! Asigurarea accesului la energie electrică și termică pentru toți consumatorii, precum și protecția consumatorilor vulnerabili sunt obiective ale programului de guvernare. Energia electrică nu trebuie să fie pentru nimeni un produs de lux! Dacă vom crește capacitatea de producție și, concomitent, vom folosi instrumentele moderne, digitale, pentru accesul în piață și echilibrarea sistemului, energia electrică românească va fi ieftină pe piața internă și un contributor direct la dezvoltarea economică a țării”, a precizat acesta. \n\n M.C.H.",
  "metadata": {
    "original_file": "Gorjeanul_0295.html"
  }
}