{
  "title": "Noul primar din Plopșoru a semnat primul său contract pentru o investiție în comună",
  "content": "Ministrul Dezvoltării, Lucrărilor Publice și Administrației, Adrian Ioan Veştea a semnat, marți, 5 noiembrie, 30 de noi contracte de finanțare prin Programul Național de Investiții ,,Anghel Saligny”, în valoare totală de 452.351.919,46 de lei. Una dintre ele vizează o investiție ce se va derula și într-o comună din Gorj, mai precis la Plopșoru.\n\nProiectele semnate marți de ministrul Dezvoltării, Lucrărilor Publice și Administrației vizează modernizarea infrastructurii rutiere, înființarea sau extinderea sistemelor de alimentare cu apă potabilă, a stațiilor de epurare, a rețelelor de canalizare menajeră și a sistemelor inteligente de distribuție a gazelor naturale. ,,Prin toate programele pe care le coordonează, Ministerul Dezvoltării, alături de administrațiile publice locale, contribuie la dezvoltarea echilibrată a regiunilor României, la recuperarea decalajelor de dezvoltare între județe și la creșterea calității serviciilor publice la care să aibă acces cetățenii, îndeplinind, astfel, obiectivul de convergență cu economiile statelor mai avansate din Uniunea Europeană”, a precizat Adrian Ioan Veștea. Dintre cele 30 de noi contracte de finanțare semnate la București, unul vizează o investiție pentru comuna Plopșoru. Proiectul, intitulat ”Modernizare drumuri de interes local în comuna Plopșoru”, are o valoare totală de 12.766.555,06 lei. ,,Cu pași mărunți dar siguri, Plopșoru se transformă! La sediul Ministerului Dezvoltării, Lucrărilor Publice și Administrației, am semnat contractul de finanțare pentru realizarea obiectivului de investiții ,,Modernizare drumuri de interes local în comuna Plopșoru”, satele Broșteni, Broștenii de Sus, Ceplea, Cursaru, Izvoarele”, a declarat și Gigi Șoșoi, noul primar al localității Plopșoru. \n\n Izabella Molnar",
  "metadata": {
    "original_file": "Gorjeanul_0364.html"
  }
}