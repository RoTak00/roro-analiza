{
  "title": "ALRO, premiată în cadrul Galei ARIR. „Rămânem dedicați generării de schimbări pozitive” - Accent In Gorj",
  "content": "Producătorul de aluminiu ALRO Slatina a primit premiul pentru cea mai bună performanță și comunicare ESG, în cadrul Galei Romanian Investor Relation Association (ARIR).\n\n„Această recunoaștere subliniază angajamentul nostru față de excelența în domeniul mediului, social și de guvernanță. O dovadă în plus că strategia noastră de investiții în tehnologie și protecția mediului din ultimii ani a fost esențială în obținerea rezultatelor remarcabile ale ALRO. Rămânem dedicați generării de schimbări pozitive, construirii unui viitor durabil și creării de valoare pentru toate părțile interesate”, au transmis reprezentanții companiei, pe LinkedIn .\n\nALRO este unul dintre cei mai mari producători de aluminiu integrați vertical din Europa, după capacitatea de producție. Principalele piețe de desfacere pentru produsele ALRO sunt Uniunea Europeană, SUA și Asia. Combinatul este certificat cu ISO 9001 pentru managementul calității și are certificatele NADCAP și EN 9100 pentru unitățile de producție pentru industria aerospațială, produsele sale respectând standardele de calitate pentru aluminiul primar ale Bursei de Metale din Londra (London Metal Exchange – LME) și standardele internaționale pentru produsele laminate plate.",
  "metadata": {
    "original_file": "Accent_De_gorj_0258.html"
  }
}