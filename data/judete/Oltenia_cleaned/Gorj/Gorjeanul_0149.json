{
  "title": "Fost viceprimar, validat consilier local",
  "content": "Un nou consilier local a fost validat de instanță în comuna gorjeană Mușetești. Fostul viceprimar PSD, Matei Turbăceanu, care și-a dat demisia din funcție în primăvara anului 2023, a revenit în Consiliul Local, de data aceasta pe listele PNL. \n\n „Admite cererea de validare formulată de Secretarul General al comunei Muşeteşti, judeţul Gorj. Validează mandatul de consilier local al numitului Turbăceanu Matei, în Consiliul Local al comunei Muşeteşti, în urma alegerilor din 09 iunie 2024, înscris pe lista supleanţilor pentru funcţia de consilier local din partea Partidului Național Liberal. Dispune comunicarea încheierii de îndată Prefectului Judeţului Gorj, Secretarului General al U.A.T. Comuna Muşeteşti pentru informarea consilierului local declarat ales, cu privire la validarea mandatului acestuia. Executorie. Cu drept de apel în termen de 3 zile de la comunicare”, potrivit minutei din 20 decembrie a Judecătoriei Târgu Jiu. \n\n La sfârșitul lunii mai 2023, Turbăceanu a demisionat din funcția de viceprimar, în urma unor conflicte cu primarul Cosmin Băban. \n\n I.I.",
  "metadata": {
    "original_file": "Gorjeanul_0149.html"
  }
}