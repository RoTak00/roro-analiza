{
  "title": "Premiat la un concurs național de robotică",
  "content": "Un elev al Colegiului Național „Ecaterina Teodoroiu” din Târgu Jiu a reușit să câștige locul I la cea mai mare competiție de robotică școlară din România, NextLab.tech. Concursul este recunoscut oficial de Ministerul Educației și face parte din calendarul competițiilor naționale. \n\n David Mihai Torcea, elev în clasa a XI-a, este membru al echipei BitDragons, de la Palatul Copiilor din Târgu Jiu, coordonată de profesorul Vasile Gridan. El a obținut premiul I la proba „Robotică sustenabilă și verde”. \n\n „David Mihai Torcea, clasa 11 D, a obținut locul I – proba Robotică sustenabilă și verde, la NextLab.tech, cel mai mare concurs de robotică din România. David face parte din echipa BitDragons a Palatului Copiilor, pregătită de domnul profesor Gridan Vasile. Felicitări, David!”, a transmis CNET. \n\n În cadrul aceleași competiții, echipa Palatului Copiilor din Târgu Jiu a obținut și alte premii remarcabile, cum ar fi zece diplome de robocampion, două medalii de robocampion (Andrei Bătăiosu și Ianis Cilibiu) și o mențiune – Robert Diaconescu. \n\n NextLab.Tech este un proiect educațional de mare amploare care promovează competențele digitale și STEM. Este cunoscut pentru utilizarea kiturilor de robotică distribuite gratuit în școli și pentru susținerea inovației tehnologice în rândul elevilor din România. \n\n I.I.",
  "metadata": {
    "original_file": "Gorjeanul_0201.html"
  }
}