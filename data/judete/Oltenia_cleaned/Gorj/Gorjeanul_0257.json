{
  "title": "Drum mai rapid spre București pentru gorjeni!",
  "content": "Ultimul tronson din Drumul Expres 12 care leagă Craiova de Pitești și apoi de Autostrada A1 spre București a fost inaugurat vineri după-amiază, șoseaua de mare viteză devenind acum o alternativă mult mai rapidă pentru gorjenii care vor să ajungă în capitală.\n\nDrumul cel mai scurt rămâne cel de pe Râmnicu-Vâlcea – Pitești, dar varianta pe Craiova – Slatina – Pitești, mai lungă cu câțiva zeci de kilometri pentru cine pleacă din Târgu Jiu, este varianta cea mai rapidă. Pe drumul respectiv se poate circula legal cu 120 km/h pe o distanță de aproape 110 km dintre Craiova și Albota. De la Albota până în Autostrada A1 a rămas în lucru o bretea de legătură de circa 12 km care ar urma să fie finalizată în primăvară. Ministrul Transporturilor, Sorin Grindeanu, a fost prezent la inaugurarea ultimelor două tronsoane din Drumul Expres 12, alături de primarul Olguța Vasilescu, ambii dând din nou asigurări că în anii următori se va realiza și autostrada Craiova – Filiași cu continuarea drumului expres spre Târgu Jiu și cu a altui drum de mare viteză spre Drobeta Turnu Severin – Caransebeș – Lugoj! \n\n Gelu Ionescu",
  "metadata": {
    "original_file": "Gorjeanul_0257.html"
  }
}