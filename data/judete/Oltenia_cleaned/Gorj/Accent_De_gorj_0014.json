{
  "title": "25 de percheziţii în Olt, Vâlcea și Argeș - Accent In Gorj",
  "content": "Mai multe percheziții au avut loc, marți dimineața, în Olt, Vâlcea și Argeș, în cadrul unui dosar penal privind săvârșirea infracțiunilor de evaziune fiscală, sustragere de sub sechestru, fals în înscrisuri sub semnătură privată și uz de fals.\n\n\n\n 24 de persoane au fost conduse la sediul Poliției, în baza mandatelor de aducere emise în cauză. \n\n În perioada 2019-2020, o persoană juridică ar fi dezvoltat un circuit evazionist, prin înregistrarea în evidențele contabile a unor facturi fiscale de achiziții de agregate minerale, de la mai mulți furnizori, existând suspiciunea că relațiile comerciale ar fi fictive, prejudiciind astfel bugetul de stat cu aproximativ 115.000 de lei.\n\n\n\n Aceeași persoană juridică ar fi antedatat facturi fiscale, privind vânzarea a 3 autovehicule, cu scopul de a evita instituirea măsurii sechestrului asigurător asupra acestora, simulând astfel vânzarea bunurilor către o altă persoană juridică, implicată în lanțul infracțional.\n\n\n\n Au avut loc 16 verificări în județul Olt, 8 în Vâlcea și una în județul Argeș.",
  "metadata": {
    "original_file": "Accent_De_gorj_0014.html"
  }
}