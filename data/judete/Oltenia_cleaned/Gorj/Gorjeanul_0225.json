{
  "title": "„Superman Challenge” face victime și în Gorj",
  "content": "Provocarea virală „Superman” de pe TikTok a ajuns să facă victime și în Gorj. Două adolescente, în vârstă de 13 și 15 ani, au fost transportate la Unitatea de Primiri Urgenţe a Spitalului Judeţean din Târgu Jiu, după ce au suferit entorse în urma participării la acest joc periculos.\n\nProvocarea implică imitația unui salt în brațele prietenilor, în stilul celebrului erou Superman. Participanții sar cu brațele întinse, în încercarea de a se lansa în aer, însă, de cele mai multe ori, amicii lor nu reușesc să-i prindă, iar tinerii cad și se rănesc. \n\n „Miercuri după amiază și în seara zilei de 1 decembrie, după ora 20:30, la UPU s-au prezentat două adolescente, ambele cu entorsă la câte o mână. Din ce au povestit colegilor mei, au participat la provocarea care circulă pe rețelele de socializare și au căzut. Fiecare dintre paciente a beneficiat de investigații imagistice în UPU și nu au avut nevoie de internare”, a declarat Mihaela Țicleanu, purtătorul de cuvânt al Spitalului Județean de Urgență Târgu Jiu. \n\n Reprezentanții unității medicale monitorizează situația pentru a vedea dacă mai apar și alte cazuri similare în perioada următoare. \n\n Specialiștii trag însă un semnal de alarmă și le recomandă părinților să le explice copiilor pericolele la care se expun prin participarea la astfel de jocuri periculoase. În contextul unei rețele sociale tot mai populare, este esențial ca tinerii să înțeleagă gravitatea accidentelor care pot surveni dintr-o joacă aparent inofensivă. \n\n I.I.",
  "metadata": {
    "original_file": "Gorjeanul_0225.html"
  }
}