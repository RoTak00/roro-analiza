{
  "title": "Peste 800 de inspecții ale comisarilor de mediu în 2024. Raport sumar",
  "content": "În cursul anului 2024, Garda Națională de Mediu – Comisariatul Județean Gorj a obținut ”rezultate semnificative” în activitatea de inspecție și control, respective, arată instituția într-un raport sumar al anului trecut. \n\n Astfel, comisarii au făcut 880 inspecții în domeniul controlului poluării și în domeniul biodiversitătii, biosecurității și ariilor naturale protejate, aplicând 160 sancțiuni contravenționale, în valoare totală de 2 950 600 lei. În 14 cazuri a fost dispusă sistarea activității și a fost confiscat un mijloc de transport. \n\n ”Controalele realizate au vizat în mod preponderent activitățile care afectează factorii de mediu, precum gestionarea necorespunzătoare a deșeurilor, poluarea aerului prin emisii necontrolate, lipsa actelor de reglementare dar și degradarea biodiversității, toate acestea având consecințe directe asupra sănătății umane și a mediului înconjurător”, a transmis Garda de Mediu Gorj, într-un comunicat postat pe Facebook. \n\n Unul dintre comentariile apărute la postarea comisariatului relevă nemulțumirea unor cetățeni, privind activitatea Gărzii de Mediu Gorj: ” Dacă v-ați face datoria cum trebuie ar fi mai curat peste tot”, a scris cineva care a cerut detalii în privința modului în care să transmită instituției imagini și informații legate de zonele în care nu se respectă nicio cerință de, mediu, ignorate sau necunoscute de comisari. \n\n M.C.H.",
  "metadata": {
    "original_file": "Gorjeanul_0034.html"
  }
}