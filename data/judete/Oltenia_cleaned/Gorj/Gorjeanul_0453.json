{
  "title": "Băgați în spital de pneumonii",
  "content": "Vremea rece din ultimele zile a favorizat o creștere a cazurilor de infecții respiratorii, medicii de familie raportând un număr mai mare de pacienți care prezintă simptome de viroze sau pneumonii. Cei mai afectați sunt copiii și persoanele vârstnice. Săptămâna trecută, în secțiile Spitalului Județean de Urgență Târgu Jiu au fost internați 17 gorjeni cu pneumonie. „În perioada 7-13 octombrie, în secțiile Spitalului Județean de Urgență Târgu Jiu au fost internați cinci pacienți cu viroze respiratorii și 17 pacienți cu pneumonie. În cazul virozelor respiratorii, pacienții au fost internați în Secția Pediatrie, cei mai mulți având grupa de vârstă 2-4 ani. Cele mai multe cazuri de pneumonie au fost înregistrate la adulți peste 65 de ani, 9 astfel de pacienți fiind internați în perioada amintită”, a declarat Mihaela Țicleanu, purtătorul de cuvânt al Spitalului Județean de Urgență Târgu Jiu. Potrivit medicilor, simptomele frecvente ale pneumoniei includ tusea cu producție de mucus, durerea în piept, febra, frisoanele, starea de oboseală și dificultățile de respirație. \n\n I.I.",
  "metadata": {
    "original_file": "Gorjeanul_0453.html"
  }
}