{
  "title": "Mandate prelungite pentru șefii unor instanțe din Gorj",
  "content": "Decizii importante pentru conducerea instanțelor din Gorj! În ședința din 17 decembrie 2024, Secția pentru judecători a Consiliului Superior al Magistraturii (CSM) a aprobat prelungirea delegării mai multor magistrați în funcții de conducere la instanțele din județ. \n\n Astfel, Elena Larisa Bucur va continua să ocupe funcția de președinte al Judecătoriei Novaci pentru încă șase luni, începând cu 11 ianuarie 2025, până la ocuparea postului prin concurs sau examen, conform legii. \n\n În aceeași ședință, CSM a decis și prelungirea delegării judecătorului Ştefan Aldulescu, cu grad profesional de curte de apel, în funcția de președinte al Judecătoriei Motru, începând cu data de 28 ianuarie 2025, pentru o perioadă similară. \n\n De asemenea, judecătoarea Melania Georgiana Puzdrea va rămâne în funcția de vicepreședinte al Judecătoriei Târgu Jiu pentru maximum șase luni, începând cu 11 ianuarie 2025. \n\n În final, CSM a hotărât și prelungirea delegării judecătoarei Emilia Daniela Taloi în funcția de președinte al Secţiei civile a Judecătoriei Târgu Jiu, începând tot cu 11 ianuarie 2025, până la ocuparea postului prin numire, conform legii. \n\n Toate aceste decizii au fost adoptate cu unanimitate de voturi. \n\n I.I.",
  "metadata": {
    "original_file": "Gorjeanul_0157.html"
  }
}