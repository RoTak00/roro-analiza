{
  "title": "Consiliul Județean Gorj primește bani de la Guvern",
  "content": "Guvernul a aprobat, ieri, alocarea a 196.528.000 de lei din Fondul de rezervă bugetară pe anul 2024, pentru sprijinirea unităților administrativ-teritoriale. Județul Gorj va primi o sumă de 2.850.000 de lei, care va fi utilizată pentru finanțarea serviciilor sociale destinate protecției copilului, persoanelor adulte cu handicap și vârstnicilor. \n\n „Această sumă va fi utilizată pentru asigurarea cheltuielilor cu bunurile și serviciile, influențate de creșterea generalizată a costurilor la utilități, hrană, indemnizațiile la ieșirea din sistemul de protecție și alte cheltuieli materiale (aprovizionare toamnă-iarnă, materiale igienico-sanitare, materiale de protecție a personalului etc.) la nivelul județelor”, a transmis ministrul Finanțelor, Marcel Boloș. \n\n De aceste fonduri vor beneficia 36 de consilii județene, contribuind la susținerea și îmbunătățirea condițiilor de viață pentru persoanele aflate în centrele de zi, rezidențiale și căminele pentru vârstnici. \n\n I.I.",
  "metadata": {
    "original_file": "Gorjeanul_0234.html"
  }
}