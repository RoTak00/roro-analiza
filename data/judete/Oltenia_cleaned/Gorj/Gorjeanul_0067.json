{
  "title": "Defrișare, dar fără lărgirea drumului la Pișteștii din Deal!",
  "content": "Șoferii care circulă zilele acestea de la Târgu Jiu spre Scoarța, sau vin spre oraș, au putut să observe echipe de muncitori care au defrișat o bună bucată de teren aflată pe coborârea spre municipiu în zona pantei de la Pișteștii din Deal.\n\nMulți dintre cei care au văzut cum zona se „luminează” prin îndepărtarea arborilor au început să spere că șoseaua va fi lărgită la două benzi pe sectorul respectiv de drum mai ales că, pe contrasens, la urcare, există două benzi. Reprezentanții Direcției Regionale de Drumuri și Poduri au precizat însă că nu există niciun proiect de modificare a structurii actuale a drumurilor. \n\n Îndepărtarea arborilor se face doar pentru a crește vizibilitatea și a evita eventuale accidente ce pot fi generate de crengile sau copacii care, în cazul unor zăpezi abundente sau furtuni, riscau să ajungă direct pe carosabil. Vremea bună le-a permis muncitorilor să intervină în această perioadă, despre lărgirea drumului neputând fi vorba mai ales că, oficial, autoritățile tot anunță construirea viitorului Drum Expres Craiova Târgu Jiu, ce va trece prin zonă, dar despre care nu se mai știe nimic, licitațiile anunțate în toamnă împotmolindu-se în proceduri birocratice. În plus, drumarii au de modernizat și drumul național ce face legătura cu Băile Herculane, la care lucrările au început de acum doi ani și care anul trecut au bătut pasul pe loc, lucru care s-ar putea întâmpla și anul acesta. \n\n Gelu Ionescu",
  "metadata": {
    "original_file": "Gorjeanul_0067.html"
  }
}