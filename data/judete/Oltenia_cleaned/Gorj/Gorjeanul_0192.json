{
  "title": "Liceul Bâlteni face înscrieri pentru clasa a IX-a seral",
  "content": "Conducerea Liceului Tehnologic Bâlteni a anunțat faptul că începând de la data de 11 decembrie 2024 au demarat înscrierile pentru clasa a IX-a seral. ,,La clasa a IX-a seral se pot înscrie toţi absolvenţii de gimnaziu care împlinesc vârsta de 18 ani până la data începerii cursurilor anului școlar 2025-2026. Cererile şi dosarele de înscriere pentru clasa a IX-a – învățământul seral se depun la secretariatul Liceului Tehnologic Bâlteni, între orele 11.00 – 16.00, începând cu data de 11 decembrie 2024. Dosarul trebuie să conţină următoarele documente: cerere de înscriere; carte de identitate, certificatul de naştere şi, după caz, certificatul de căsătorie (copii simple); adeverinţă cu notele şi media generală obţinute la evaluarea naţională/tezele cu subiect unic din clasa a VIII-a/testele naţionale/examenul de capacitate; foaia matricolă pentru clasele a V-a – a VIII-a (cu calculul mediei generale); fişa medicală. Durata studiilor în învăţământul seral este mai mare cu un an decât cea prevăzută pentru învăţământul de zi. Continuarea studiilor îți dă șansa să îți limpezești obiectivele. De multe ori, studiile se succed și trec atât de repede încât nici nu ai apucat să îți dai seama prea bine despre ce este vorba și deja ești absolvent. Dacă reușești să jonglezi cu succes cu un loc de muncă și îți continui și studiile, e o dovadă a angajamentului tău pentru propria dezvoltare. Vei demonstra de asemenea capacitatea de a gestiona cu succes sarcini multiple. Noi vă ajutăm să vă finalizați studiile!”, au transmis reprezentanții instituției de învățământ din localitatea Bâlteni. \n\n Detalii suplimentare se pot obţine la numărul de telefon 0253.233.027 ori direct la secretariatul unităţii școlare. \n\n Izabella Molnar",
  "metadata": {
    "original_file": "Gorjeanul_0192.html"
  }
}