{
  "title": "Gorj: Cursuri online în școli cu secții de vot",
  "content": "Şcolile în care se vor organiza secţii de votare pentru alegerile prezidenţiale de duminică nu-şi vor suspenda cursurile vineri, 22 noiembrie, a anunțat Ministerul Educației. Sunt însă unități de învățământ din Gorj care vor desfășura cursuri online astăzi și luni, în prima zi după alegeri. \n\n „În urma centralizării informațiilor primite, următoarele unități școlare vor desfășura cursurile online vineri, 22 noiembrie 2024, și luni, 25 noiembrie 2024: Colegiul Național „Ecaterina Teodoroiu” Târgu Jiu, Școala Gimnazială „Sf. Nicolae” Târgu Jiu (doar clasele a IV-a din unitate, restul claselor fiind prezente fizic), Școala Gimnazială Nr. 3 Rovinari, Școala Primară Pîrîul de Pripor și Grădinița Pîrîul de Pripor (ambele structuri ale Școlii Gimnaziale Godinești)”, a anunțat Inspectoratul Școlar Județean Gorj. \n\n Ministerul Educației a avut o videoconferință cu inspectorii școlari generali și s-a decis că „în zilele de vineri nu se impune suspendarea cursurilor la nivelul unităților de învățământ, iar în zilele de luni, doar în situații excepționale, unitățile de învățământ pot aproba modificări de program (ex.: decalarea orei de începere a programului), în funcție de situația specifică de la nivelul fiecărei școli”. \n\n Primul tur al alegerilor prezidenţiale are loc duminică, iar cel de-al doilea pe data de 8 decembrie. Între cele două tururi ale alegerilor pentru fotoliul de la Palatul Cotroceni se vor desfășura alegerile parlamentare – duminică, 1 decembrie. \n\n I.I.",
  "metadata": {
    "original_file": "Gorjeanul_0297.html"
  }
}