{
  "title": "Cel mai tânăr primar din Gorj, validat în funcție",
  "content": "Silviu Aurelian Filip a fost validat de instanța de judecată în funcția de primar al comunei Dănești. Are 27 de ani, este inginer de profesie și este cel mai tânăr primar din Gorj. A câștigat mandatul din partea PSD, cu peste 70% din voturi, fiind susținut de fostul primar Mădălin Paliță, care nu a mai putut candida din cauza unei condamnări cu suspendare. \n\n „Validează alegerea domnului Filip Silviu Aurelian, candidat din partea Partidului Social Democrat în funcția de primar al comunei Dăneşti, jud. Gorj, cu ocazia alegerilor pentru autoritățile administrației publice locale din 09.06.2024. Dispune comunicarea de urgentă a prezentei hotărâri către: – Prefectul jud. Gorj; – Secretarul general al comunei Dăneşti, jud. Gorj căruia îi revine obligația aducerii la cunoștință publică prin afișarea hotărârii la Primăria comunei Dăneşti, jud. Gorj, în termen de cel mult 24 de ore de la comunicare. Executorie de drept, potrivit art. 534 Cod procedură civilă. Cu drept de apel în termen de 3 zile de la comunicare. Cererea de apel va fi depusă la Judecătoria Târgu Jiu”, se arată în decizia instanței din data de 11 octombrie. \n\n Filip lucrează de trei ani în Primăria Dănești, ocupându-se de problemele de fond funciar. De curând, a devenit tătic. „Comuna Dănești va deveni un exemplu de succes în administrație și toate astea datorită dumneavoastră. Voi fi primarul tuturor și voi încerca să rezolv cât mai mult din problemele cu care vă confruntați”, a promis Filip, imediat după câștigarea alegerilor. La sfârșitul săptămânii trecute, judecătoriile din Târgu Jiu și Motru au validat mandatele primarilor din Telești – Romulus Bîldea, Negomir – Tudor Oiță, Turcinești – Ion Dijmărescu, Arcani – Aristică-Daniel Coiculescu și Drăgotești – Vili Pasăre. \n\n I.I.",
  "metadata": {
    "original_file": "Gorjeanul_0495.html"
  }
}