{
  "title": "Burduja, schimbare de macaz. Vorbește de modernizarea termocentralelor pe cărbune",
  "content": "Ministrul Energiei, Sebastian Burduja, a declarat, a doua zi după instalarea la Casa Albă a noului președinte al Statelor Unite, Donald Trump, că politicile de decarbonare ale UE, riscă să transforme economiile europene în ,,victime” și că va prezenta în Guvern un raport detaliat privind efectele negative ale Green Deal asupra sectorului energetic românesc.\n\nÎn mesajul său, Burduja a spus inclusiv că România are centrale pe cărbune care pot fi modernizate. Anterior, tot recent, el plusase în dialogul de la distanță cu Comisia Europeană pe marginea dorinței României de a amâna închiderea termocentralelor pe lignit, ale companiei de stat Complexul Energetic Oltenia (CEO), avansând ca termen anul 2032, în condițiile în care declarațiile și documentele oficiale publice de până atunci menționau anul 2029. ,,Ceea ce ne poate ține pe loc este o birocrație sufocantă și un Green Deal care ignoră realitățile din teren. De aceea se impune, așa cum au spus și lideri ai PPE, o dezbatere solidă despre modul în care și dacă UE va continua Green Deal-ul pentru următorii ani. Este timpul să ne trezim! Dacă nu ne redresăm acum, riscăm să pierdem ultima șansă de a reconstrui economia europeană pe baze solide”, a scirs acesta pe Facebook. ,,Președintele Trump a arătat ieri lumii că democrațiile sunt puternice doar atunci când economiile lor sunt puternice. Și știți ce face o economie puternică? Produce energie sigură, accesibilă și abundentă! Energie care ține fabricile deschise, prețurile scăzute și pune mâncare pe masa fiecărei familii”, a mai transmis acum Burduja. \n\n M.C.H.",
  "metadata": {
    "original_file": "Gorjeanul_0038.html"
  }
}