{
  "title": "BĂRBAT DEPISTAT DE POLIȚIȘTI DUPĂ CE A AMENINȚAT CĂ SE VA SINUCIDE - Accent In Gorj",
  "content": "La data de 14 decembrie a.c., în jurul orei 22:00, Poliția municipiului Caracal a fost sesizată cu privire la faptul că un bărbat, în vârstă de 43 de ani, cetățean turc, a plecat cu autoturismul într-o direcție necunoscută, amenințând că se va sinucide.\n\nDin verificările efectuate a rezultat că, înainte de sesizare, bărbatul realiza transmisiuni live pe o rețea de socializare, în care ar fi afirmat că și-a achiziționat o butelie cu scopul de a construi o bombă.\n\nPolițiștii din cadrul Poliției municipiului Caracal, sprijiniți de alte structuri de ordine publică și rutieră, au demarat, de urgență, o amplă operațiune de căutare, folosind toate resursele disponibile. Activitățile desfășurate au inclus verificarea traseelor posibile, patrule extinse, precum și cooperarea între echipajele din teren și dispeceratul de coordonare, toate acestea pentru localizarea rapidă a bărbatului și prevenirea oricărui incident tragic.\n\nEforturile susținute ale polițiștilor au dat rezultate, bărbatul fiind identificat și depistat în jurul orei 22:40, în autoturismul său, pe DC 111, în zona trecerii la nivel cu calea ferată din apropierea comunei Fărcașele.\n\nÎn urma intervenției, acesta a fost preluat în siguranță și transportat la Spitalul Județean de Urgență Slatina, unde a fost internat la secția de psihiatrie pentru evaluare și îngrijiri medicale de specialitate.\n\nInspectorul de Poliție Județean Olt reamintește cetățenilor că siguranța și protecția vieții sunt priorități constante și îi încurajează pe toți cei care se confruntă cu dificultăți emoționale sau psihologice să solicite sprijinul autorităților competente sau să apeleze la serviciile specializate existente.",
  "metadata": {
    "original_file": "Accent_De_gorj_0159.html"
  }
}