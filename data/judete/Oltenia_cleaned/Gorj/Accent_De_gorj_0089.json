{
  "title": "Calificare smulsă în ultimele secunde! Handbalistele merg mai departe în Cupa României - Accent In Gorj",
  "content": "CSM Târgu Jiu s-a calificat în Turul II al Cupei României la handbal feminin, după o partidă cu un final dramatic, disputată la Cisnădie. Gorjencele au obținut victoria în ultimele secunde, după un gol marcat de Andreea Chiricuță și o intervenție reușită de portărița Amandine Balzinc.\n\nOaspetele s-au impus în fața Măgurei, scor 26-27, în urma unui meci echilibrat, cu răsturnări de situație. Ambele echipe au fost la conducerea partidei, și au avut 3 sau 4 goluri avans, dar jocul s-a strâns în ultimele 10 minute, când cele două formații de Liga Florilor au mers cap la cap.\n\n20 de secunde s-au dovedit a fi decisive, iar CSM Târgu Jiu echipa mai inspirată.\n\nPe atacul advers, oaspetele au reușit o intercepție prețioasă, iar Andreea Chiricuță a dat ultimul gol al partidei. Handbalistele din Cisnădie au mai avut o șansă de a egala, dar Amandine Balzinc, cu 9 intervenții reușite în meci, a parat aruncarea Fantei Diagouraga.\n\nIuliia Andriichuck a fost cea mai bună marcatoare a vizitatoarelor, cu 9 goluri și un procentaj maxim la aruncările de la 7m (5/5).\n\nDe la gazde s-a remarcat Sanja Radosavljevic, cu 8 reușite.\n\n”Suntem foarte bucuroși pentru că am reușit să ne calificam mai departe, iar meritul este în mare măsură al fetelor, pentru că au luptat ca o echipă până la final. Acum rămâne să continuăm să ne pregătim și să ne concentrăm pe campionat”, a declarat Liviu Andrieș, antrenor principal CSM Târgu Jiu.",
  "metadata": {
    "original_file": "Accent_De_gorj_0089.html"
  }
}