{
  "title": "„Caravana Reciclării Creative” ajunge în Gorj",
  "content": "În urma acordului de parteneriat încheiat între Asociația PlaYouth și Inspectoratul Școlar Județean Gorj, „Caravana Reciclării Creative” va ajunge la Târgu Jiu.\n\nUnul dintre obiectivele acestui parteneriat este de a oferi cadrelor didactice din județul Gorj posibilitatea de înscriere în proiectul „Caravana Reciclării Creative”, ediția a III-a, care se desfășoară în perioada ianuarie-iulie 2025, în opt județe din țară (Gorj, Hunedoara, Caraș-Severin, Mehedinți, Alba, Vâlcea, Neamț și Bacău).\n\nEste un proiect național pentru un viitor mai verde, dedicat transformării reciclării în artă și a educației în inspirație. S-au înscris în proiect cadre didactice de la grădinițe, școli gimnaziale, licee și colegii din județul Gorj, anunță Inspectoratul Școlar Județean Gorj.\n\nSâmbătă, 1 februarie 2025, la Colegiul Național ,,Spiru Haret” Târgu Jiu, se va desfășura atelierul de formare a cadrelor didactice înscrise în proiect, atelier plin de inspirație, cu metode creative de reciclare și educație ecologică, organizat de reprezentanții Asociației PlaYouth.\n\nÎn urma participării la formare, profesorii vor construi în școală cinci zone de reciclare și recreere: zona de reciclare selectivă, zona de păsări fericite, zona de lectură, zona verde, zona de reciclare creativă, promovând astfel sustenabilitatea în rândul elevilor și comunității.",
  "metadata": {
    "original_file": "Gorjeanul_0007.html"
  }
}