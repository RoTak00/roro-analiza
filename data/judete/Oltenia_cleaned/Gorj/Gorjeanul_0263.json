{
  "title": "CCR a cerut renumărarea tuturor voturilor!",
  "content": "UPDATE: Judecătorii Curții Constituționale au solicitat Autorității Electorale Permanente și Biroului Electoral Central renumărarea tuturor voturilor de la primul tur al alegerilor prezidențiale, au precizat surse din cadrul CCR.Judecătorii CCR au luat această decizie ca urmare a sesizării lui Cristian Terheș, cel care a semnalat posibile fraude în favoarea Elenei Lasconi. CCR a dispus renumărarea tuturor voturilor ”pentru a avea imparțialitate”.\n\nJudecătorii CCR au respins, joi, una dintre cele două contestații depuse pentru anularea alegerilor prezidențiale de duminică. Curtea a decis să respingă ca fiind tardivă sesizarea candidatului Sebastian Constantin Popescu, care contesta modul de desfășurare a campaniei lui Călin Georgescu. Pentru cea de a doua sesizare, depusă de Cristian Terheș, CCR a decis să amâne ședința pentru vineri, la ora 14. Judecătorii așteptă să vadă decizia CSAT și pe baza acesteia să primească documente lămuritoare. Terheș a contestat modul de numărare și votare.\n\nReamintim că Elena Lasconi (USR) s-a clasat pe locul 2 și a intrat în turul secund după ce l-a depășit pe Marcel Ciolacu (PSD) cu 2.740 de voturi. Pe primul loc s-a clasat detașat candidatul independent Călin Georgescu.",
  "metadata": {
    "original_file": "Gorjeanul_0263.html"
  }
}