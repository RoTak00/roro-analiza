{
  "title": "Căutată și cu dronele după ce a dispărut de acasă, la 93 de ani!",
  "content": "Sunt căutări de amploare în zona Bumbești Jiu, înspre zona comunei Schela în special, după ce o bătrână de 93 de ani din oraș a dispărut de câteva zile.\n\nEchipe de căutare au putut fi observate în zonă, încă de miercuri seara, de când familia Firuței Sârbu a alertat autoritățile. Rudele au povestit că la începutul săptămânii au discutat cu bătrâna și stabiliseră cu ea că marți aceasta va merge la spital pentru un consult medical. Doar că marți femeia nu a ajuns nici la spital și nici la telefon nu a mai răspuns. Ca urmare, miercuri rudele au alertat autoritățile. „Ea mai mergea la doctor, se ducea la biserică, mai pleca de acasă, dar nu dispărea. Avea mici activități de zi cu zi, dar nu am avut o astfel de situație până acum. O dureau picioarele și mai mergea la doctor, dar unde să fi dispărut acum nu avem nici cea mai vagă idee. Suntem foarte îngrijorați pentru situația ei pentru că acum în martie face 94 de ani și la temperaturile care sunt noaptea afară ne gândim unde ar putea să stea și să fie bine”, a spus Cornelia Sârbu, noră a bătrânei. \n\n Cei din echipele de căutare au primit de la localnici diverse informații despre unde ar fi zărit-o fiecare pe Firuța Sârbu în ultimele zile, dar nimeni nu a putut confirma cu certitudine că ea era persoana dată dispărută. Ca urmare, căutările sunt anevoioase, chiar dacă în sprijinul echipelor din teren au venit și echipe ale Salvamont care nu doar că au parcurs la pas distanțe mari, dar au făcut verificări și cu ajutorul dronelor de căutare. Chiar și așa, bătrâna nu a fost găsită, motiv pentru care polițiștii vor continua să facă verificări în teren în speranța că vor găsi indicii care să ajute la găsirea ei. \n\n Gelu Ionescu",
  "metadata": {
    "original_file": "Gorjeanul_0004.html"
  }
}