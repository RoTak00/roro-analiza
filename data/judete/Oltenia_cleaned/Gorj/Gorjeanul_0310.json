{
  "title": "Ce nereguli au găsit inspectorii sanitari-veterinari la mai multe unități alimentare din Gorj",
  "content": "O brutărie, o covrigărie, dar și un magazin alimentar sunt unitățile care au fost sancționate contravențional de inspectorii sanitari-veterinari, în urma unor verificări efectuate în perioada 1-17 noiembrie 2024.\n\nÎn perioada menționată, inspectorii Direcției Sanitare-Veterinare și pentru Siguranța Alimentelor (DSVSA) Gorj au efectuat controale și verificări în obiective supuse controlului sanitar-veterinar și pentru siguranța alimentelor situate în localitățile Aninoasa, Baia de Fier, Bălănești, Bâlteni, Bengești-Ciocadia, Bumbești-Jiu, Bumbești-Pițic, Crasna, Crușeț, Fărcășești, Mătăsari, Motru, Negomir, Novaci, Runcu, Stănești, Stejari, Stoina, Târgu-Cărbunești, Târgu Jiu, Tismana, Turburea, Turceni, Turcinești, Urdari, Văgiulești și Vladimir, în domeniile alimentar și al sănătății și bunăstării animalelor. \n\n ,,În timpul controalelor efectuate au fost aplicate un număr de patru sancțiuni contravenționale, reprezentând un avertisment şi trei amenzi în cuantum de 21.200 lei, unor operatori şi/sau persoane fizice din localitățile Negomir, Târgu Jiu și Văgiulești. Acestea au constat în: un avertisment scris proprietarului unei exploatații non-profesionale, pentru vinderea unor bovine fără a anunța medicul veterinar de liberă practică împuternicit; o amendă de 1.200 de lei la un magazin alimentar, întrucât angajatul care deservea unitatea la data controlului nu deținea fișă de aptitudini şi nu purta echipament complet de protecție sanitară, manipulând neigienic produse alimentare neambalate, fără a utiliza mănuși de unică folosință; două sancțiuni a câte 10.000 de lei la o brutărie și o covrigărie, pentru nerespectarea cerințelor legale generale şi specifice în domeniul sanitar-veterinar și pentru siguranța alimentelor privind igiena și întreținerea spațiilor de producție (plafon și pereți cu zone degradate, exfolieri de vopsea, echipamente tehnologice neigienizate)”, a declarat Florin Gorcea, directorul executiv al DSVSA Gorj. \n\n Izabella Molnar",
  "metadata": {
    "original_file": "Gorjeanul_0310.html"
  }
}