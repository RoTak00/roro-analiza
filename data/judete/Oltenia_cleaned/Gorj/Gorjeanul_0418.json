{
  "title": "Târgu Jiu: Act de vandalism într-o stație de autobuz. Plângere la poliție!",
  "content": "Un individ a fost surprins de camerele de supraveghere în timp ce lovea cu picioarele o stație de autobuz din municipiul Târgu Jiu. Acesta a distrus un coș de gunoi, în timp ce prietenul său asista nepăsător la întreaga scenă. Autoritățile locale au făcut plângere la poliție pentru ca autorul să fie prins și pedepsit.\n\n„Încă o stație vandalizată! Doi indivizi care au văzut prea multe filme s-au apucat de antrenamente pe coșul de gunoi al unei stații, în noaptea de sâmbătă spre duminică.\n\nScenele pline de penibil au fost înregistrate de sistemul de supraveghere instalat prin proiectul cu finanțare europeană pentru modernizarea transportului în comun.\n\nA fost depusă deja o plângere instituțiile abilitate pentru depistarea celor doi luptători de ocazie.\n\nDe subliniat eficiența sistemului de supraveghere video instalat pe străzile și bulevardele municipiului, sistem care ne permite depistarea celor care încalcă legea”, a precizat primarul Marcel Romanescu.\n\nNu este primul incident de acest fel, mai multe staţii pentru transportul în comun recent montate în municipiu au fost vandalizate. Imaginile au fost surprinse de camerele de supraveghere, fiind astfel posibilă identificarea responsabililor pentru actele de vandalism.",
  "metadata": {
    "original_file": "Gorjeanul_0418.html"
  }
}