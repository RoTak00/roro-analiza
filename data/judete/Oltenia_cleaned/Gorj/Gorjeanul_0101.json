{
  "title": "Incubator de afaceri pentru tinerii din Gorj",
  "content": "Tinerii antreprenori din Gorj vor benefica de instruire și sprijin financiar pentru dezvoltarea afacerilor ecologice.\n\nProgramul de asistență tehnică JTP Groundwork, parte din Platforma Tranziție Justă (JTP), a organizat un workshop la finalul anului 2024 în județul Gorj, având ca scop sprijinirea antreprenoriatului verde și crearea de oportunități pentru tinerii antreprenori din regiune. \n\n Consiliul Județean Gorj subliniază importanța sprijinirii antreprenoriatului și a inițiativelor private, considerând acest aspect o prioritate pentru dezvoltarea economică locală. \n\n „În județul Gorj, sprijinirea antreprenoriatului și a inițiativelor private a fost și rămâne o prioritate pentru Consiliul Județean Gorj. \n\n Programul JTP Groundwork, prin intermediul incubatorului de afaceri ecologice, aduce o contribuție semnificativă la dezvoltarea economică locală, sprijinind tinerii antreprenori să dezvolte afaceri durabile și inovatoare. \n\n Acest program, parte a Platformei Tranziție Justă, oferă un sprijin concret regiunilor afectate de tranziția energetică, punând accent pe recalificarea forței de muncă, sprijinirea IMM-urilor și promovarea producției de energie verde”, a anunțat Consiliul Județean Gorj. \n\n În județul Gorj, incubatorul va funcționa ca un ecosistem integrat, oferind tinerilor acces la formare, mentorat și resurse necesare pentru dezvoltarea afacerilor ecologice. \n\n „Prin parteneriate solide cu Universitatea „Constantin Brâncuși” și Asociația Be Teen, precum și prin sprijinul administrației locale, acest program reprezintă un exemplu de colaborare eficientă între sectorul public, privat și academic. \n\n Consiliul Județean Gorj va continua să sprijine aceste inițiative și să creeze un mediu propice pentru inovație și dezvoltare durabilă”, a precizat Cosmin Popescu, președintele Consiliului Județean Gorj. \n\n JTP Groundwork sprijină regiunile incluse în Fondul pentru Tranziție Justă (JTF) în implementarea planurilor teritoriale de tranziție justă (TJTP). A doua ediție a programului livrează 12 proiecte în 16 teritorii JTF, inclusiv în județul Gorj. \n\n I.I.",
  "metadata": {
    "original_file": "Gorjeanul_0101.html"
  }
}