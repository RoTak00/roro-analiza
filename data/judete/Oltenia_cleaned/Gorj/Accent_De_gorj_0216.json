{
  "title": "A început nebunia petardelor. Trei copii au ajuns la spital! - Accent In Gorj",
  "content": "Trei copii au fost transportaţi la spital, duminică, în urma exploziei unor petarde, incidentul având loc pe esplanada din centrul municipiului Slatina, potrivit reprezentanţilor Inspectoratului de Poliţie Judeţean Olt.\n\n\n\n „ La data de 8 decembrie, în jurul orei 17.34, Inspectoratul de Poliţie Judeţean Olt a fost sesizat, prin apel 112, cu privire la faptul că, pe Esplanada din municipiul Slatina, un copil ar fi suferit leziuni în urma exploziei unei petarde. La faţa locului s-au deplasat poliţiştii din cadrul Poliţiei municipiului Slatina şi Biroului Arme, Explozivi şi Substanţe Periculoase Olt. Din primele verificări efectuate la faţa locului, s-a stabilit că mai mulţi minori ar fi manipulat petarde fără supravegherea unui adult, iar în urma deflagraţiei trei dintre aceştia ar fi suferit leziuni „, au declarat oamenii legii.\n\n\n\n Cei trei copii răniţi în urma exploziei petardelor au fost transportaţi la Spitalul Judeţean de Urgenţă Slatina pentru a primi îngrijiri medicale, iar unul dintre ei a fost transferat la un spital de Craiova.\n\n\n\n Copii au vârste între 10 şi 12 ani, iar unul dintre ei ar fi suferit leziuni grave, respectiv arsuri la nivelul mâinilor şi feţei şi ar avea un corp străin în ochi, altul ar avea arsuri pe mâini, ar prezenta fractură la o mână, iar al treilea a necesitat doar evaluare ORL fiindu-i afectat temporar auzul din cauza zgomotului puternic, potrivit managerului Spitalului Judeţan de Urgenţă Slatina, Angela Nicolae.",
  "metadata": {
    "original_file": "Accent_De_gorj_0216.html"
  }
}