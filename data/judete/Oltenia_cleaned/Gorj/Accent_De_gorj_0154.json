{
  "title": "Percheziții în Vâlcea pentru destructurarea unei grupări de infracționalitate informatică - Accent In Gorj",
  "content": "Polițiștii Serviciului de Combatere a Criminalității Organizate Vâlcea au efectuat 13 percheziții pentru destructurarea unei grupări de infracționalitate informatică. \n\n Perchezițiile au loc în județele Vâlcea și Olt și în municipiul Bucureşti. \n\n Sunt efectuate verificări și pe teritoriile Germaniei și Austriei. \n\n În perioada august 2022 – decembrie 2024, membrii grupului de criminalitate organizată ar fi preluat controlul asupra a 120 de conturi aparținând unor utilizatori ai unei platforme internaționale de comerț online, care ar fi avut un istoric mare de tranzacții comerciale efectuate fără incidente. \n\n Ulterior, persoanele cercetate, beneficiind de credibilitatea persoanelor vătămate pe respectiva platformă, le-ar fi utilizat conturile postând anunțuri fictive de vânzare, bunuri pe care, în realitate, nu le dețineau. \n\n În acest mod, ar fi indus în eroare mai multe persoane (cetățeni străini), pe care le-ar fi determinat să vireze, în conturi bancare ce ar fi fost deschise de către interpuși ai grupării, sume de bani aferente unor produse comandate, dar care, în fapt, nu existau. \n\n Până în prezent, au fost identificate 708 persoane vătămate din Europa, care au înregistrat prejudicii totale de peste 106 milioane de euro. \n\n Sunt puse în aplicare mandate de aducere emise pe numele persoanelor cercetate, precum și un mandat european de arestare emis de autoritățile din Germania. \n\n Audierile se desfășoară la sediul D.I.I.C.O.T. – Biroul Teritorial Vâlcea.",
  "metadata": {
    "original_file": "Accent_De_gorj_0154.html"
  }
}