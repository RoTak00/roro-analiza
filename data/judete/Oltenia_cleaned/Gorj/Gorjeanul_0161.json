{
  "title": "Amenzi de peste 100.000 de lei pentru mai multe unități alimentare din județ",
  "content": "Echipele de control din cadrul Direcției Sanitare-Veterinare și pentru Siguranța Alimentelor (DSVSA) Gorj au aplicat, în perioada 1-15 decembrie 2024, un număr de 13 amenzi a căror valoare depășește suma de 112.000 lei.\n\nÎn perioada menționată, inspectorii DSVSA Gorj au efectuat controale și verificări în obiective supuse controlului sanitar-veterinar și pentru siguranța alimentelor situate în localitățile Alimpești, Baia de Fier, Bălești, Bâlteni, Bumbești-Jiu, Bumbești-Pițic, Crasna, Fărcășești, Lelești, Licurici, Mătăsari, Motru, Novaci, Peștișani, Plopșoru, Polovragi, Prigoria, Rânca, Roșia de Amaradia, Rovinari, Runcu, Scoarța, Tismana, Turburea, Turceni, Turcinești, Târgu-Cărbunești, Târgu Jiu, Țicleni, în domeniile alimentar și al sănătății și bunăstării animalelor. \n\n Potrivit unei informări transmise de conducerea DSVSA Gorj, în timpul controalelor efectuate au fost aplicate 13 sancțiuni contravenționale în cuantum de 112.700 lei, unor operatori şi/sau persoane fizice din Bâlteni, Fărcășești, Mătăsari, Motru, Novaci, Runcu, Scoarța, Târgu-Cărbunești, Târgu Jiu şi Țicleni. Astfel, amenzile aplicate sunt următoarele: o sancțiune de 1.200 lei proprietarului unei exploatații non-profesionale, pentru achiziționarea unor suine fără documente sanitare-veterinare, conform legii; 1.500 lei unui tehnician veterinar, pentru comercializarea de produse biologice de uz veterinar şi produse medicinale veterinare fără prescripție medicală veterinară; o amendă de 10.000 lei la un magazin alimentar, pentru depozitarea necorespunzătoare a produselor alimentare – stocuri semnificative de băuturi îmbuteliate erau depozitate direct pe paviment, condimente şi pâine depozitate în vecinătatea detergenților şi a produselor cosmetice, personalul lucrător nu a prezentat fișele de aptitudini, declarând că sunt în posesia administratorului unității; două amenzi a câte 10.000 lei la un magazin alimentar şi un supermarket, pentru întreținerea necorespunzătoare a camerelor frigorifice, care prezentau acumulări semnificative de gheață şi resturi organice, îngreunând menținerea temperaturii optime de păstrare indicate de producător şi constituind un risc de contaminare a produselor aflate în contact cu gheața şi suprafața interioară a agregatelor frigorifice; două sancțiuni a câte 10.000 lei la un magazin alimentar şi un supermarket, pentru depozitarea nesectorizată a unor produse alimentare congelate – pește macrou depozitat lângă carnea de pasăre, pește congelat depozitat lângă ambalaje cu cartofi congelați şi cu legume congelate; trei sancțiuni a câte 10.000 lei la un laborator de patiserie şi două magazine alimentare, pentru nerespectarea normelor sanitare-veterinare și pentru siguranța alimentelor privind ambalarea şi etichetarea unor produse alimentare – produsele de patiserie nu erau etichetate cu data producției şi numărul de lot, unele alimente destinate comercializării (carne de porc, gâturi de pui, șuncă presată, parizer pui) prezentau elemente de identificare incomplete; alte trei sancțiuni a câte 10.000 lei fiecare la un magazin alimentar, un snack-bar şi un supermarket, pentru nerespectarea normelor sanitare-veterinare și pentru siguranța alimentelor privind etichetarea suplimentară a produselor alimentare preambalate după deschiderea ambalajului, în vederea stabilirii termenului de consum, respectiv cârnați oltenești preambalați, salam feliat, inimi de porc refrigerate, cozi afumate. Este de precizat faptul că în acest ultim caz, produsele au fost retrase de operator în timpul controlului și dirijate către neutralizare. \n\n Izabella Molnar",
  "metadata": {
    "original_file": "Gorjeanul_0161.html"
  }
}