{
  "title": "Record de incendii de pădure în Gorj",
  "content": "Fondul forestier administrat de Regia Națională a Pădurilor – Romsilva a fost grav afectat în acest an de 650 de incendii care au distrus 8.845,21 hectare de pădure, un număr record, având în vedere că în 2023 au avut loc doar 149 de incendii, pe o suprafață de 437,07 hectare. Pagubele cauzate de aceste incendii, în primele 11 luni ale anului 2024, au depășit 3,6 milioane de lei, iar majoritatea incendiilor s-au produs pe fondul secetei prelungite, al temperaturilor ridicate și al lipsei precipitațiilor. \n\n Majoritatea incendiilor din acest an au afectat litiera pădurilor, pe o suprafață de 8.630,53 hectare, dar și suprafețe recent împădurite sau regenerate natural, pe alte 186,65 hectare. Cauza principală a incendiilor a fost propagarea focului de pe terenurile agricole limitrofe fondului forestier, potrivit reprezentanților Romsilva. \n\n În 2024, Direcția Silvică Gorj a înregistrat cele mai multe incendii, un total de 149, fiind urmată de Direcția Silvică Mehedinți, cu 64 de incendii, și Direcția Silvică Caraș-Severin, unde s-au raportat 49 de incendii. Șeful Romsilva a subliniat că seceta și căldura extremă au fost cauzele principale ale incendiilor de pădure, dar și neglijența oamenilor, care au lăsat focurile nesupravegheate, a contribuit semnificativ. \n\n Romsilva administrează 3,13 milioane hectare de păduri aflate în proprietatea publică a statului, reprezentând 48% din pădurile țării, și asigură servicii silvice pentru aproximativ un milion hectare de păduri deținute de alți proprietari. \n\n I.I.",
  "metadata": {
    "original_file": "Gorjeanul_0134.html"
  }
}