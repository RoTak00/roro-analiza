{
  "title": "Continuă concursurile de angajare la Spitalul Județean",
  "content": "Concursurile de angajare demarate la finalul anului de Spitalul Județean de Urgență Târgu Jiu nu vor fi afectate de intrarea în vigoare a „ordonanței-trenuleț”, care interzice angajările în instituțiile publice în 2025. Astfel, procedurile pentru ocuparea celor 12 posturi vacante de medici, economiști, infirmieri și registratori medicali vor continua. \n\n Concret, cel mai mare spital din Gorj caută să angajeze un medic specialist în chirurgie pediatrică și trei medici la UPU-SMURD (două posturi sunt destinate medicilor rezidenți în anul V). \n\n Spitalul are nevoie și de doi economiști (specialist IA și debutant) la Serviciul Aprovizionare, Transport, Achiziții Publice și Contractare. Cei interesați au termen până pe data de 17 ianuarie să depună dosarele de înscriere la concurs. \n\n Au mai fost scoase la concurs patru posturi de infirmiere la secțiile Medicină Internă I și Boli Infecțioase, precum și două posturi de registratori medicali la Serviciul de Evaluare și Statistică Medicală și Biroul de Internări. \n\n Posturile au fost anunțate încă din decembrie 2024, iar ordonanța-trenuleț care blochează angajările în instituțiile publice în acest an nu va afecta aceste proceduri. \n\n I.I.",
  "metadata": {
    "original_file": "Gorjeanul_0104.html"
  }
}