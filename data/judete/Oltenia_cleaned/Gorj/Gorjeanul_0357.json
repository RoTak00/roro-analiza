{
  "title": "Scade debitul râurilor din țară! Jiul va avea sub 30% din normal, în unele zone",
  "content": "Semnale îngrijorătoare vin de la Apele Române. Acestea au fost transmise joi, instituția arătând zonele în care râurile au un debit în scădere. De asemenea, și Dunărea scade, debitul fluviului fiind mult mai scăzut față de alte perioade. Conform prognozei elaborate de către specialiștii INHGA, în luna noiembrie regimul hidrologic se va situa la valori cuprinse între 30-50% din mediile multianuale lunare. Apele Române mai precizează că mediile multianuale lunare vor fi între 50-80% pe râurile din bazinele hidrografice: Bega Veche, Bega, Timiş, Bârzava, pe cursul Siretului şi pe unii afluenți ai săi (Suceava, Moldova, Bistrița, Putna. Mult mai mici, unde debitele vor avea valori de sub 30% din normalele lunare, sunt pe râurile din bazinele hidrografice: Cerna, Jiu mijlociu şi inferior, Olt inferior, Vedea, Rm.Sărat, Bârlad şi Jijia. ,,De asemenea, astăzi (joi, 7 noiembrie, debitul Dunării la intrarea în ţară (secţiunea Baziaş) este în scădere, având valoarea de 3300 m3/s, sub media multianuală a lunii noiembrie (4650 m3/s)”, a mai precizat Apele Române. \n\n M.C.H.",
  "metadata": {
    "original_file": "Gorjeanul_0357.html"
  }
}