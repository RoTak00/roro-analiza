{
  "title": "Liceu reabilitat la Târgu Jiu. Investiție de 5 milioane de euro",
  "content": "Liceul Tehnologic „Ion Mincu” din Târgu Jiu va fi reabilitat cu fonduri prin PNRR. Investiția se ridică la cinci milioane de euro, potrivit primarului Marcel Romanescu.\n\n„Liceul Tehnologic «Ion Mincu» beneficiază de un proiect de aproximativ cinci milioane de euro pentru reabilitarea corpului de clădire principal, a căminului și a sălii de sport. Este cel mai mare proiect cu finanțare europeană pe care l-am atras spre o unitate de învățământ de pe raza municipiului nostru”, a declarat primarul municipiului Târgu Jiu, Marcel Romanescu.\n\nInvestiția prevede lucrări de reabilitare a pereților exteriori, a tâmplăriei, a planșeurilor de sub poduri, a plăcii la sol, a sistemului de încălzire și preparare a apei calde menajere. De asemenea, vor fi înlocuite corpurile de iluminat cu unele de tip LED și vor fi montați senzori de mișcare.\n\nVa fi modernizată și instalația de încălzire, vor fi montate calorifere echipate cu cronotermostate, se va reabilita sistemul de furnizare a apei calde și se vor monta panouri solare pentru apa caldă și panouri fotovoltaice.\n\nDe precizat că toate unitățile de învățământ din Târgu Jiu beneficiază de programe cu finanțare europeană pentru reabilitarea corpurilor de clădire și dotare cu mobilier de ultimă generație și echipamente IT.",
  "metadata": {
    "original_file": "Gorjeanul_0354.html"
  }
}