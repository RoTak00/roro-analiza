{
  "title": "Mătăsari: Parcări și locuri de joacă în zona Jilț",
  "content": "Autoritățile locale din comuna Mătăsari au alocat fonduri pentru amenajarea de parcări și locuri de joacă în zona Jilț. Vor fi create 133 de locuri de parcare noi, vor fi amenajate trotuare și piste de biciclete pe o lungime de 1.263 de metri și se vor înființa noi locuri de joacă. \n\n „Lucrările pentru proiectul «Amenajare parcări și locuri de joacă în zona Jilț, comuna Mătăsari» avansează și transformă comunitatea noastră într-un loc mai modern și prietenos pentru toți locuitorii! Proiectul aduce schimbări semnificative, ce au ca scop îmbunătățirea vieții de zi cu zi a cetățenilor, cu investiții importante în infrastructură și zone de relaxare”, potrivit primarului Gheorghe Gașpăr. \n\n Concret, vor fi amenajate 133 de locuri de parcare noi, care vor facilita accesul și vor elimina neplăcerile cauzate de lipsa parcărilor, trotuare și piste de biciclete pe o lungime de 1.263 de metri. În plus, se vor crea zone sigure de joacă și fitness pentru toate vârstele, pe o suprafață de 480 mp, dedicate copiilor și celor care doresc să facă mișcare în aer liber. \n\n Proiectul are în vedere și reamenajarea spațiilor verzi pe o suprafață de 6.342 mp, completate de plantarea a 132 de arbori ornamentali, pentru un aer mai curat și un peisaj mai plăcut. „Aceste investiții îmbunătățesc confortul și siguranța, creând un mediu de viață mai plăcut și mai sănătos pentru fiecare locuitor”, susțin autoritățile locale. \n\n Investiția se ridică la circa 2 milioane de lei. \n\n I.I.",
  "metadata": {
    "original_file": "Gorjeanul_0368.html"
  }
}