{
  "title": "A băut patru beri și s-a urcat la volan. Condamnare!",
  "content": "Un bărbat de 37 de ani, din orașul Târgu-Cărbunești, a fost condamnat la un an de închisoare cu suspendare pentru că s-a urcat băut la volan.\n\nFapta s-a petrecut în toamna anului 2023. „La data de 09.10.2023, agenții de poliție rutieră din cadrul IPJ Gorj – Serviciul Rutier, aflându-se în exercitarea atribuțiilor de serviciu, au oprit în trafic pe str. Unirii din municipiul Târgu Jiu, pe conducătorul autoturismului marca Mercede Benz, ce a fost identificat ulterior în persoana inculpatului (…). Întrucât inculpatul emana halenă alcoolică, organele de poliţie au procedat la testarea acestuia cu aparatul etilometru, rezultând o valoare de 0,78 mg/l la ora 00:25”, potrivit anchetatorilor. \n\n Șoferul a fost dus la spital, unde i-au fost recoltate două probe biologice de sânge în vederea stabilirii alcoolemiei. \n\n Bărbatul a recunoscut că a băut patru beri înainte de a se urca la volan, așa că s-a ales cu o pedeapsă de un an de închisoare cu suspendare, pe o perioadă de doi ani de supraveghere. De asemenea, el va trebui să efectueze 80 de zile de muncă neremunerată în folosul comunității. \n\n „Faptul că s-a urcat cu uşurinţă la volanul autoturismului şi a înteles să conducă autoturismul pe drumul public după un consum anterior relativ consistent de băuturi alcoolice, raportat la nivelul alcoolemiei din sânge, dovedește o ignoranţă în înţelegerea pericolului social al săvârşirii infracţiunii”, a motivat instanța. \n\n Gorjeanul lucrează fără forme legale în construcţii. Sentința Judecătoriei Târgu Jiu nu este definitivă. \n\n I.I.",
  "metadata": {
    "original_file": "Gorjeanul_0176.html"
  }
}