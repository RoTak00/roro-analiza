{
  "title": "„Programul pentru școli”. O singură primărie primește bani de la Consiliul Județean",
  "content": "Consiliul Județean Gorj va aproba în ședința extraordinară de luni, 14 octombrie, repartizarea sumelor defalcate din TVA pentru finanțarea cheltuielilor în cadrul Programului pentru școli al României, cunoscut sub denumirea de „Corn și lapte”. Fondurile vor fi alocate doar localității Turburea, singura comună din județ unde autoritățile au decis să implementeze pe cont propriu acest program național. Pentru restul localităților, Consiliul Județean a derulat procedurile de atribuire a contractelor pentru furnizarea de lapte, fructe sau cornuri. \n\n „Prin hotărârea de consiliu local nr. 36 din 28.08.2023 adoptată de către Comuna Turburea, aceasta și-a asumat responsabilitatea pentru organizarea și derularea procedurilor de atribuire a contractelor/acordurilor cadru pentru achiziția produselor și a contractelor/acordurilor cadru de prestare a serviciilor pentru derularea măsurilor educative aferente Programului pentru școli al României, pentru anul școlar 2023-2024. \n\n Se aprobă repartizarea pe unități administrativ teritoriale a sumelor defalcate din taxa pe valoarea adăugată pentru finanțarea cheltuielilor descentralizate la nivelul județelor pe anul 2024, alocate în cadrul Programului pentru școli al României în perioada 2023-2029, aferente perioadei 09 septembrie – 20 decembrie 2024 din anul școlar 2024 – 2025, după cum urmează: pentru U.A.T Comuna TURBUREA: suma de 61,55 mii lei, repartizată pe cicluri de învățământ”, potrivit proiectului de hotărâre. \n\n Programul pentru școli al României prevede acordarea de fructe și legume, lapte și/sau produse lactate și produse de panificație pentru preșcolari și elevi din învățământul primar și gimnazial. \n\n I.I.",
  "metadata": {
    "original_file": "Gorjeanul_0498.html"
  }
}