{
  "title": "“Gorjul e o regiune de surprize…” (Tudor Arghezi)",
  "content": "Pe 15 ianuarie 2025, când România celebrează Ziua Culturii Naționale, un proiect cultural reînvie în peisajul mediatic din Gorj. “Gazeta Gorjului”, o revistă cu tradiție în promovarea valorilor culturale ale județului, va vedea lumina tiparului, în 16 pagini, aducând în prim-plan creațiile și evenimentele semnificative din domeniul artei, literaturii și tradițiilor gorjene. \n\n Revista va fi un punct de referință pentru toți cei interesați de cultura locală, fiind susținută de SC Gorjeanul SA, companie care editează și ziarul “Gorjeanul”, cotidianul de suflet al gorjenilor, de altfel, și acesta cu o tradiție în spate de peste 100 de ani. \n\n “Gazeta Gorjului” va oferi articole care reflectă bogăția culturală a regiunii, dar și provocările și evoluțiile recente din domeniu. Prin acest demers, “Gazeta Gorjului” își propune nu doar să onoreze trecutul, ci și să deschidă noi perspective pentru viitor, devenind o punte de legătură între tradiție și inovație. Astfel, în ziua în care se sărbătorește cultura română, publicul va putea descoperi o revistă care se adresează tuturor celor care iubesc și respectă valorile autentice ale județului Gorj. \n\n Vă invităm să achiziționați publicația “Gazeta Gorjului” de la chioșcurile locale de ziare și să redescoperiți un brand care reînvie și continuă cu și pentru voi, locuitorii județului binecuvântat de Dumnezeu! Precizăm faptul că abonații cotidianului “Gorjeanul” vor primi gratuit numărul lunar al “Gazetei Gorjului” dorind să îmbogățim astfel patrimoniul de informații care ajunge la cititori. \n\n Redacția",
  "metadata": {
    "original_file": "Gorjeanul_0088.html"
  }
}