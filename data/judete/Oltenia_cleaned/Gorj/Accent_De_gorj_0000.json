{
  "title": "Cetățeni străini, fără acte, descoperiți la Calafat - Accent In Gorj",
  "content": "Polițiștii de frontieră din Calafat au depistat cincisprezece cetăţeni străini care nu dețineau documente necesare pentru a călători în spaţiul Schengen. Migranții au fost descoperiți, joi, în parcarea din proximitatea stației de taxare a podului Calafat-Vidin. \n\n Polițiștii de frontieră români și bulgari au oprit pentru control o autoutilitară înmatriculată în România. Acesta era condusă de un român, de 22 de ani. \n\n În urma verificărilor, au fost descoperite 15 persoane (opt bărbați, patru femei și trei copii), care nu aveau asupra lor documente justificative de călătorie. \n\n Cetățenii străini, împreună cu șoferul și autoutilitara, au fost preluați de reprezentanții Poliției de Frontieră Bulgară. \n\n Cercetările sunt continuate.",
  "metadata": {
    "original_file": "Accent_De_gorj_0000.html"
  }
}