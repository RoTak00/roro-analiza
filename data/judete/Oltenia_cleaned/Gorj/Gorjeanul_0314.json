{
  "title": "Termocentrala care are nevoia cea mai mare nu are cărbune!",
  "content": "Cea mai eficientă termocentrală a Complexului Energetic Oltenia nu dispune de cărbunele care i-ar asigura funcționarea fără emoții. Termocentrala Rovinari se află, în ultimul an, în cea mai grea situație: nu are personal suficient și nici combustibil. Cărbunele ajunge în termocentrală cu pipeta, zilnic, unitatea având nevoie de cel puțin 20.000 de tone. Situația pare fără ieșire, iar singura speranță este să fie o iarnă blândă, altfel, nici cele 30 de procente de energie importată în prezent nu o să fie de ajuns pentru consumul național. ,,Nu este cărbune pe zona Rovinari. Au productie de 13.000 tone și le-ar trebui 20.000/zi. În rest, în bazinul Motru este cărbune suficient, iar la Jilt crește producția de săptămâna viitoare. La Turceni sunt 220. 000 tone în stoc, iar la Ișalnița sunt 70.000”, spun sursele noastre. Amintim că grupul 5 de la termocentrala Rovinari a fost pus în funcțiune, cu mari greutăți și improvizații, nevoia de cărbune fiind cu atât mai mare. Recent, directorul SE Rovinari, Laurențiu Ciurel, a acuzat în presa locală că lignitul ajunge în termocentrală amestecat cu pământ, ceea ce poate fi o catastrofă pentru grupurile funcționale. Problema nu s-a rezolvat, neapărând în spațiul public vreo măsură în acest sens din partea directorilor CEO. \n\n M.C.H.",
  "metadata": {
    "original_file": "Gorjeanul_0314.html"
  }
}