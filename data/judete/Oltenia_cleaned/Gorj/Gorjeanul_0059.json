{
  "title": "Obligat la circa 100 de ore de muncă în folosul comunității pentru amenzile neplătite",
  "content": "Un bărbat din Târgu Jiu a fost condamnat de instanță la 99 de ore de muncă neremunerată în folosul comunității pentru neachitarea a trei amenzi, în valoare totală de 2.200 de lei. Întrucât bărbatul nu deține bunuri pe numele său și nu poate fi executat silit, fiind declarat insolvabil, judecătorii au hotărât că singura metodă de recuperare a banilor este prin muncă în folosul comunității. \n\n Cea mai veche amendă datează din 2016, când bărbatul a fost sancționat cu 200 de lei. Instanța a calculat numărul de ore de muncă având în vedere HG 598/2024, conform căreia salariul minim brut pe economie este de 3.700 lei lunar, pentru un program de 168 de ore lucrate, ceea ce înseamnă 22,02 lei pe oră. \n\n Astfel, bărbatul va trebui să muncească aproape 100 de ore în folosul comunității pentru a compensa amenzile neachitate. „În consecinţă, având în vedere că nu a achitat amenzile în termen de 30 de zile de la rămânerea definitivă a sancţiunilor, și că nu există posibilitatea executării silite a acestuia, instanța va admite cererea și va dispune înlocuirea amenzilor contravenţionale în cuantum total de 2.200 lei, aplicate intimatului (…), cu prestarea unor activităţi în folosul comunităţii pe o durată de 99 ore”, a stabilit Judecătoria Târgu Jiu. Decizia nu este definitivă și poate fi contestată. \n\n Tot mai multe administrații publice folosesc această procedură pentru a înlocui amenzile cu muncă în folosul comunității. Trebuie menționat că nerespectarea obligației de a efectua munca în folosul comunității poate duce la transformarea acesteia în zile de închisoare. \n\n I.I.",
  "metadata": {
    "original_file": "Gorjeanul_0059.html"
  }
}