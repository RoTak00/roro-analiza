{
  "title": "Surprize pentru preșcolarii din comuna Bâlteni",
  "content": "De surprize cu adevărat frumoase au parte în aceste zile micuții care frecventează grădinițele de pe raza comunei Bâlteni. Ieri, conducerea Liceului Tehnologic Bâlteni le-a oferit celor 145 de preșcolari ghiozdănele și rechizite specifice în baza unui protocol de sponsorizare. ”Ca urmare a Protocolului de colaborare încheiat între Liceul Tehnologic Bâlteni, Fundația World Vision România și Fundația OMV Petrom cei 145 de preșcolari din grădinițele comunei Bâlteni au primit gratuit ghiozdănele și rechizite specifice vârstei. Stimați părinți, la ora 11.00, vă așteptăm în grădinițe să semnați pentru primire. Sperăm să aducem zâmbete pe chipurile copiiilor dumneavoastră!”, a anunțat, ieri, directorul Liceului Tehnologic Bâlteni. \n\n De asemenea, de încă un motiv de bucurie au avut parte preșcolarii de la noua grădiniță din localitatea Bâlteni. Pereții noii locații au fost decorați cu personaje de poveste. Mai precis, universul poveştilor a prins viaţă pe pereţii noii grădinițe din comuna Bâlteni, sub pensulele mânuite de elevele Școlii Populare de Arte „Constantin Brâncuși” Târgu Jiu. \n\n Izabella Molnar",
  "metadata": {
    "original_file": "Gorjeanul_0438.html"
  }
}