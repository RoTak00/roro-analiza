{
  "title": "Posturi vacante în școli din Gorj",
  "content": "Centrul Județean de Resurse și Asistență Educațională Gorj organizează concurs pentru ocuparea a șase posturi de mediator școlar debutant.\n\nPosturile sunt vacante la școlile gimnaziale din Scoarța, Albeni, Godinești, Bălcești – com. Bengești-Ciocadia, Liceul Tehnologic Țicleni, Școala Gimnazială „Sfântul Nicolae” Târgu Jiu + Liceul de Arte „Constantin Brăiloiu” Târgu Jiu.\n\nCondițiile specifice necesare în vederea participării la concurs: absolvirea studiilor universitare cu diplomă de licenţă a oricărei specializări sau absolvirea cu diplomă de bacalaureat a liceului pedagogic, specializarea mediator şcolar, sau absolvirea cu diplomă de bacalaureat a oricărui profil liceal, urmată de un curs de formare profesională cu specializarea mediator şcolar, recunoscut de Ministerul Educaţiei.\n\nPentru funcția de mediator școlar în comunități cu populație semnificativă de etnie romă, se admite și absolvirea clasei a XII-a/XIII-a, fără diplomă de bacalaureat, urmată de un curs de formare profesională cu specializarea mediator şcolar, recunoscut de Ministerul Educaţiei.\n\nSe mai cer cunoștințe nivel mediu de utilizare a calculatorului (sisteme de operare, editare, utilizare poştă electronică și internet, prelucrare date primite pe cale electronică) și abilităţi de comunicare, relaţionare şi de lucru în echipă.\n\nDosarele de înscriere la concurs se depun în perioada 30.12.2024 – 29.01.2025. Proba scrisă va avea loc pe 7 februarie 2025, iar interviul pe 13 februarie 2025.\n\nPosturile sunt cu normă întreagă, pe perioadă nedeterminată.",
  "metadata": {
    "original_file": "Gorjeanul_0135.html"
  }
}