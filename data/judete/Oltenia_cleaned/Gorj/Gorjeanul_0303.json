{
  "title": "Drum reabilitat cu peste 100 de milioane de lei",
  "content": "Lucrările de modernizare a drumului județean DJ 662 sunt în plină desfășurare. În această perioadă se intervine pe raza localității Capu Dealului, pentru realizarea casetelor de supralărgire a părții carosabile. \n\n „Modernizarea infrastructurii rutiere din Gorj continuă! Au fost demarate lucrările la proiectul de investiții «Modernizare infrastructură rutieră de interes județean pe DJ 662», care cuprinde traseul DN 66 – Capu Dealului – Gilort – Pârâu – Groșerea – Aninoasa – Bibești – Andreești – Vladimir – Totea – Totea de Hurezani – Hurezani – DN 6B. Acest proiect ambițios are o valoare contractuală de 115.497.046,16 lei (fără TVA) și o durată de execuție de 24 de luni”, a anunțat Cosmin Popescu, președintele Consiliului Județean Gorj. \n\n În această etapă, echipa de execuție a început lucrările la casetele de supralărgire a drumului, finalizând deja 400 de metri pe sectorul km 2+700 – 4+250. Urmează refacerea zonelor afectate și continuarea lucrărilor pe toată lungimea traseului. \n\n Proiectul include, pe lângă asfaltare, reabilitarea podurilor și podețelor existente pe traseul drumului, construirea unui pod nou, lucrări de consolidare terasamente, amenajarea drumurilor laterale, amenajarea refugiilor pentru mijloacele de transport în comun și a unor zone de parcare laterale, montarea unor parapete de siguranță și indicatoare rutiere, realizarea dispozitivelor de preluare și evacuare ape pluviale, realizarea de trotuare și piste de bicicliști. Licitația a fost câștigată de firma Domarcons. \n\n I.I.",
  "metadata": {
    "original_file": "Gorjeanul_0303.html"
  }
}