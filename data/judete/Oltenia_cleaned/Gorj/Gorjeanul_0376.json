{
  "title": "Tratamente stomatologice gratuite pentru elevii din comună",
  "content": "Primăria comunei Mușetești caută un medic stomatolog pentru copiii din localitate. La sfârșitul lunii este organizat un concurs de recrutare pentru ocuparea postului de medic stomatolog specialist cu drept de liberă practică la Compartimentul Asistență Medicală pentru Unitățile de Învățământ. Postul este cu jumătate de normă adică 20 de ore pe săptămână. \n\n Cei interesați trebuie să prezinte diploma de licență de medic stomatolog sau medic dentist, cu drept de liberă practică, certificatul de membru al Colegiului Medicilor Stomatologi din România și asigurarea de răspundere civilă, pentru greșeli în activitatea profesională, valabile pentru anul în curs. În plus, candidații trebuie să aibă cel puțin cinci ani vechime în specialitate. \n\n Dosarele de înscriere la concurs se depun până pe data de 15 noiembrie la sediul Primăriei Mușetești. Proba scrisă are loc pe 25 noiembrie, iar proba practică a fost stabilită pentru data de 2 decembrie. Rezultatele finale ale concursului se afișează la sediul și pe pagina de internet a instituției, în data de 6 decembrie, prin specificarea mențiunii „admis” sau „respins”. \n\n I.I.",
  "metadata": {
    "original_file": "Gorjeanul_0376.html"
  }
}