{
  "title": "Pericol în municipiul Râmnicu Vâlcea! S-a spart o conductă de gaze! - Accent In Gorj",
  "content": "Pompierii militari vâlceni au fost solicitați, marți dimineață, pentru asigurarea măsurilor de prevenire și stingere a incendiilor, ca urmare a avarierii unei conducte de gaze, în municipiul Râmnicu Vâlcea, în zona Pieței Centrale.\n\n\n\n La locul evenimentului s-au deplasat de urgență două autospeciale de stingere cu apă și spumă și o autospecială CBRN. Forțele ISU ajunse la fața locului au constatat că sunt pierderi însemnate de gaze din conducta avariată. A fost anunțat de urgență Distrigaz și SVSU Vâlcea.\n\n\n\n Echipajele operative au balizat zona și au realizat un perimetru de siguranță, după care s-au luat toate măsurile necesare pentru protecția populației din zona respectivă. \n\n A fost emis mesaj RO-ALERT, iar conducta de gaz a fost oprită. \n\n\n\nPentru a fi în afara oricărui pericol, pompierii militari au evacuat trei persoane aflate în zona evenimentului.",
  "metadata": {
    "original_file": "Accent_De_gorj_0264.html"
  }
}