{
  "title": "Acțiune de verificare privind gestionarea câinilor fără stăpân - Accent In Gorj",
  "content": "Polițiștii din cadrul Biroului pentru Protecția Animalelor al Inspectoratului de Poliție Județean Vâlcea au desfășurat o acțiune de verificare a respectării Ordonanței de Urgență 155/2001 privind gestionarea câinilor fără stăpân în orașul Berbești, județul Vâlcea. Acțiunea a fost demarată ca urmare a unui incident petrecut în data de 3 decembrie 2024, în urma căruia un minor a fost mușcat de un câine fără stăpân aflat pe domeniul public.\n\nÎn cadrul verificărilor efectuate la Primăria Orașului Berbești, polițiștii au constatat că autoritățile locale nu au respectat obligația prevăzută de lege de a amenaja un adăpost pentru câinii fără stăpân, în conformitate cu necesitățile identificate. Legea stipulează că fiecare unitate administrativ-teritorială (UAT) trebuie să asigure, din fonduri proprii, gestionarea câinilor fără stăpân, inclusiv construirea și întreținerea unui adăpost corespunzător.\n\nAvând în vedere că Primăria Berbești nu a luat măsurile necesare pentru gestionarea corespunzătoare a câinilor fără stăpân, s-a aplicat o sancțiune contravențională în valoare de 20.000 lei, conform prevederilor legale.\n\nTotodată, în urma incidentului în care un minor a fost mușcat de un câine, la nivelul poliției orașului Berbești a fost înregistrat un dosar penal. Acesta vizează infracțiunea de „neluarea măsurilor privind prevenirea atacului canin asupra unei persoane”, iar cercetările sunt continuate, urmând a fi dispuse măsuri legale.\n\nPolițiștii din cadrul Biroului pentru Protecția Animalelor reamintesc autorităților locale și cetățenilor importanța respectării legislației privind gestionarea câinilor fără stăpân și măsurile de prevenire a incidentelor ce pot pune în pericol siguranța publică.",
  "metadata": {
    "original_file": "Accent_De_gorj_0231.html"
  }
}