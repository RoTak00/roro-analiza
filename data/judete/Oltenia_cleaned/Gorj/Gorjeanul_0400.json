{
  "title": "Nora senatorului Iordache, validată consilier județean",
  "content": "Tribunalul Gorj a validat ieri mandatele a șapte consilieri supleanți care vor completa Consiliul Județean Gorj. Șase sunt de la Partidul Național Liberal și unul de la Partidul Social Democrat. \n\n Din forul deliberativ județean va face parte și nora liderului PNL Gorj, Ion Iordache. Este vorba de Adelina-Alexandra Puzdrea, actualmente Iordache, fostă actriță a Teatrului Dramatic „Elvira Godeanu” din Târgu Jiu, plecată prin demisie la începutul acestui an. \n\n „Cu bucurie vă anunț că am decis să candidez pentru funcția de consilier județean alături de Partidul Național Liberal, în echipa condusă de Ion Iordache. Voi aduce în această funcție energie, pasiune și dedicare pentru a construi un viitor mai bun generațiilor ce vor urma”, a precizat tânăra la începerea campaniei electorale pentru alegerile locale. \n\n „Admite cererea. Validează mandatele următorilor consilieri judeţeni declaraţi supleanţi la alegerile locale din data de 09.06.2024, după cum urmează: Bălan Radu (PSD), Porei Andrei-Alexandru (PNL), Iordache (fostă Puzdrea) Adelina-Alexandra (PNL), Dolcescu Elena-Mădălina (PNL), Aldescu Cristinel (PNL), Bădărău Căruntu Andreea-Laura (PNL) şi Păsărin Ovidiu-Dragoş (PNL). Executorie. Cu drept de apel în termen de 3 zile de la comunicare, ce se va depune la Tribunalul Gorj”, se arată în minuta Tribunalului Gorj. \n\n Noul Consiliu Județean a fost învestit luni, depunând jurământul 24 din cei 31 de consilieri județeni. \n\n I.I.",
  "metadata": {
    "original_file": "Gorjeanul_0400.html"
  }
}