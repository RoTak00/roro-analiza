{
  "title": "O femeie a fost trimisă în judecată de DNA, deoarece a primit de la 23 de persoane peste 84.000 de euro şi 10.000 de lei pentru a le facilita angajarea la DGASPC",
  "content": "O femeie din Dolj a fost trimisă în judecată de procurorii anticorupţie deoarece a primit de la 23 de persoane peste 84.000 de euro şi 10.000 de lei, promiţându-le că le va facilita angajarea în cadrul DGASPC Dolj, transmite DNA. \n\n ”Procurorii din cadrul Direcției Naționale Anticorupție – Serviciul Teritorial Craiova au dispus trimiterea în judecată, sub control judiciar, a unei inculpate, persoană fără calitate specială, cu privire la săvârșirea infracțiunii de trafic de influență în formă continuată.\n\nÎn rechizitoriul întocmit, procurorii au reținut următoarea stare de fapt:\n\nÎn perioada decembrie 2020 – 04 aprilie 2021, inculpata ar fi pretins de la 23 de persoane (martori în cauză) sumele totale de 86.500 euro și 10.000 lei și a primit de la acestea 84.500 euro și 10.000 lei, în schimbul unei presupuse influențe pe care a afirmat că o are asupra unor angajați din cadrul Direcției Generale de Asistență Socială și Protecția Copilului Dolj (D.G.A.S.P.C.).\n\nConcret, inculpata ar fi promis că îi va determina pe funcționari să-i ajute pe martori sau alte persoane din anturajul acestora să fie angajați într-un centru (Casa de Tip Familial Calafat II – nefuncțional în prezent) ce aparține D.G.A.S.P.C. Dolj.\n\nÎn cauză, s-a dispus măsuri asigurătorii față de inculpată.\n\nDosarul a fost trimis spre judecare Tribunalului Dolj cu propunere de a se menține măsurile preventive și asigurătorii dispuse în cauză.”",
  "metadata": {
    "original_file": "Ora_De_Dolj_0244.html"
  }
}