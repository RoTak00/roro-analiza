{
  "title": "Dolj: Simulare Evaluare Națională și Bacalaureat - februarie 2022",
  "content": "Astăzi, 25 februarie 2022, s-a desfășurat proba scrisă la Matematică din cadrul simulării județene a examenului de Evaluare Națională pentru elevii de clasa a VIII-a și proba obligatorie a profilului – proba Ec) (Matematică sau Istorie) din cadrul examenului de Bacalaureat Național pentru elevii din clasele terminale.\n\nÎn județul Dolj, în urma finalizării probei, s-au centralizat următoarele date:\n\n76,81% – procentul de prezență al elevilor școlarizați la forma de învățământ Zi – proba Ec) – simularea examenului de Bacalaureat \n\n 85,38% – procentul de prezență la simularea examenului de Evaluare Națională – Matematică\n\nLa proba scrisă din cadrul simulării județene a examenului de Bacalaureat Național au fost eliminați doi candidați.\n\nSimularea probelor scrise s-a desfășurat cu asigurarea tuturor măsurilor igienico-sanitare, de prevenire și protecție pentru evitarea îmbolnăvirii cu virusul SARS-CoV 2. \n\n Comunicarea rezultatelor la simulări se face în data de 7 martie pentru Evaluarea Națională, respectiv 9 martie, pentru examenul de Bacalaureat. Rezultatele obținute la simulările examenelor naționale nu se contestă.\n\nRezultatele elevilor nu vor fi trecute în catalog. Prin excepție, la solicitarea scrisă a elevilor, notele obținute la simulările județene pot fi trecute în catalog.\n\nRezultatele obţinute de elevi la simularea evaluării naţionale pentru absolvenţii clasei a VIII-a şi la simularea probelor scrise ale examenului naţional de bacalaureat sunt analizate la nivelul fiecărei unităţi de învăţământ în care s-au desfăşurat aceste simulări, prin discuţii individuale cu elevii, dezbateri la nivelul clasei, şedinţe cu părinţii, precum şi la nivelul consiliului profesoral, în vederea adoptării unor măsuri pentru îmbunătăţirea performanţelor şcolare.",
  "metadata": {
    "original_file": "Ora_De_Dolj_0248.html"
  }
}