{
  "title": "Tentativă de fraudare a alegerilor la Catane: O persoană din comuna a depus 72 de cereri pentru urna mobilă",
  "content": "O persoană din comuna Catane a depus 72 de cereri pentru urna mobilă; PNL a sesizat Autoritatea Electorală Permanentă, Biroul Electoral Județean Dolj și instituțiile abilitate de cercetare penală.\n\nO femeie din comuna Catane, judeţul Dolj, unde, duminică, 27 iunie, au loc alegeri locale parţiale pentru desemnarea primarului, a depus 72 de cereri pentru urna mobilă. Cererile au fost însoţite de 72 de copii de cărţi de identitate şi au fost depuse la secţia de votare, unde erau prezenţi delegaţii din secţia de votare, președintele şi locţiitorul acestuia.\n\nPNL Dolj a depus sesizări şi întâmpinări la Biroul Electoral Judeţean şi la Autoritatea Electorală Permanentă şi sesizează organele de cercetare penală.\n\nPersoana care a depus cererile de urnă mobilă, însoţite de copii după actele de identitate şi acte medicale, care sunt documente cu caracter confidenţial, este rudă cu fostul viceprimar PSD al comunei Catane. Solicităm PSD să înceteze cu încercările de fraudare a votului, practici ce îi sunt caracteristice şi prin care încalcă legea penală şi legea electorală.\n\nPNL Dolj îşi exprimă indignarea faţă de comportamentul PSD, care, în mod constant, dovedeşte că nu are respect faţă de lege şi faţă de cetăţeni, dorind să vicieze scrutinul electoral.\n\nPNL Dolj nu va tolera nicio abatere de la lege şi îşi asumă să apere dreptul cetăţenilor de a participa la alegeri libere şi corecte.",
  "metadata": {
    "original_file": "Ora_De_Dolj_0320.html"
  }
}