{
  "title": "Marian Vasile, preşedinte PNL Craiova: Olguța Vasilescu se ascunde de craioveni în spatele unei platforme digitale!",
  "content": "Dintr-un amestec de aroganță și teamă, Olguța Vasilescu fuge de consilierii care doresc să discute și să dezbată împreună problemele urgente ale craiovenilor.\n\n“Majoritatea” sa toxică şi incapabilă este înspăimântată de o întâlnire, imperios necesară, cu întregul Consiliu Local Craiova. Astfel, ședinta ordinară a fost convocată pentru data de 26.11.2020, ora 10.00, să se desfășoare ON-LINE, invocându-se „prevenirea şi combaterea efectelor pandemiei de COVID-19”. Subliniez faptul că, în ultimele zile, în sala de ședințe, au avut loc două întâlniri ale Consiliului Local, iar, între timp, Olguța Vasilescu a demarat organizarea unui mare târg de Crăciun în municipiul nostru.\n\nAvând în vedere faptul că platforma on-line nu permite interacțiunea și aprofundarea subiectelor de pe ordinea de zi, în timpul ședinței, consilierii locali ai Partidului Național Liberal vor fi prezenți în sala de consiliu, în data de 26.11.2020, la ora 10.00, pentru a discuta și a dezbate împreună cu primarul, problemele multe și urgente ale orașului nostru!",
  "metadata": {
    "original_file": "Ora_De_Dolj_0412.html"
  }
}