{
  "title": "Nicolae Giugea: Canalul Dunăre-Jiu-Olt-Argeș are propria lege!",
  "content": "Senatul a aprobat un proiect de lege privind reabilitarea şi/sau înfiinţarea infrastructurii principale de irigaţii. Legea prevede ca până în 2027 să se aloce 3,5 miliarde euro pentru acest proiect. Din această sumă va fi finanțat unul dintre proiectele la care mă gândesc de când eram prefect.\n\nEste vorba despre canalul Dunăre-Jiu-Olt-Argeș care va schimba din temelii modul în care au fost gândite irigațiile la noi. Sistemul a fost încă de la început unul energofag. Canalele de irigații sunt alimentate din Dunăre prin pompare, ceea ce reprezintă un consum major de energie. Sunt peste 90 de stații de pompare de-a lungul Dunării, care pompează apa din vale în deal, în timp ce în restul lumii se irigă din acumulări.\n\nCanalul pe care l-am introdus în actuala lege va face tocmai acest lucru – va asigura irigațiile de la deal la vale, ceea ce va reduce considerabil prețul.\n\nÎn plus această lucrare va schimba microclimatul în zonele pe unde va trece, lucru extrem de important într-o perioadă în care seceta devine tot mai agresivă.\n\nEste cea mai amplă investiție care se va face pentru Oltenia în ultimele decenii nu doar în privința îmbunătăților funciare și un proiect care va schimba soarta multor fermieri din toată regiunea.",
  "metadata": {
    "original_file": "Ora_De_Dolj_0189.html"
  }
}