{
  "title": "Ştefan Stoica, preşedinte PNL Dolj: A fost semnat contractul pentru execuția Centurii de ocolire Sud Craiova, DN 56-DN 55-DN 6",
  "content": "Este o veste bună pentru toți craiovenii, dar și pentru cei care tranzitează zona şi care aveau ca singură variantă alternativă de tranzit zona de Nord a Municipiului Craiova.\n\nFirma câștigătoare – Rizzani de Eccher SpA – va trebui să finalizeze lucrările în 15 luni, conform contractului, iar CNAIR, prin DRDP Craiova, în calitate de beneficiar, va monitoriza „la sânge“ evoluția acestui proiect.\n\nEste un proiect care va contribui la dezvoltarea economică a orașului, fiind una dintre cerințele uzinei Ford, care va facilita accesul la viitorul drum expres Craiova-Pitești. \n\n Responsabilii de proiect au obligația să îl gestioneze impecabil, iar vestea și mai bună ar fi ca acest obiectiv să fie finalizat înainte de termen, pentru că este vorba de doar 10 km de drum.\n\nRegiunea Olteniei are nevoie de investiții masive în infrastructura de transport – rutieră, feroviară și navală – pentru a recupera decalajul de dezvoltare acumulat în zeci de ani, decalaj care a avut consecințe negative asupra economiei locale.\n\nPentru Guvernul Nicolae Ciucă investițiile sunt cheia relansării economice. Investițiile în infrastructura de transport sunt esențiale pentru a crește atractivitatea zonei astfel încât să convingem investitorii că Oltenia este un teren propice pentru ei. Obiectivul este să avem investitori mai mulți în zonă, ceea ce echivalează cu locuri de muncă mai bine plătite, cu tineri care rămân acasă și care își fac o viață frumoasă alături de familiile lor. \n\n Am încredere că lucrurile se află pe drumul cel bun, iar proiectele vitale pentru Oltenia au perspective bune de realizare.",
  "metadata": {
    "original_file": "Ora_De_Dolj_0264.html"
  }
}