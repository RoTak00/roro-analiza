{
  "title": "Un bărbat din județul Dolj a fost ucis de un câine",
  "content": "Un bărbat de 76 de ani, din Bailesti a murit luni, după ce a fost mușcat de propriul caine. Potrivit IPJ Dolj,\n\nLa data de 16 august a.c., poliţişti din cadrul Poliţiei Municipiului Băileşti au fost sesizaţi de o femeie, din localitate, cu privire la faptul că vecinul său, de 76 de ani, ar fi fost muşcat de un câine.\n\nLa faţa locului s-a deplasat de urgenţă un echipaj de poliţie, intervenind şi un poliţist din cadrul Secţiei nr.6 Poliţie Rurală Giubega aflat în timpul liber.\n\nÎn curtea imobilului a fost găsit bărbatul de 76 de ani, cu multiple plăgi la nivelul corpului, în imediata apropiere fiind găsit câinele acestuia, rasă comună, care a fost imobilizat cu un lasou. Din nefericire, echipajul medical deplasat la faţa locului a constatat decesul bărbatului.\n\nÎn cauză, poliţiştii continuă cercetările pentru stabilirea cu exactitate a împrejurărilor în care a avut loc evenimentul.",
  "metadata": {
    "original_file": "Ora_De_Dolj_0114.html"
  }
}