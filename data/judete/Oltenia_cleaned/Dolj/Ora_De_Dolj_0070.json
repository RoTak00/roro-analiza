{
  "title": "Craiova: Bărbat reținut pentru furt",
  "content": "Un bărbat de 35 de ani, din Craiova, bănuit de săvârșirea infracțiunii de furt, a ajuns ieri în arestul IPJ Dolj.\n\nIeri, 7 mai, polițiști din cadrul Secţiei 4 Poliție Craiova au reținut, pentru 24 de ore, un bărbat de 35 de ani, din municipiul Craiova, sub aspectul săvârşirii infracţiunii de furt calificat.\n\nÎn cursul zilei de ieri, poliţiştii au desfăşurat mai multe activităţi specifice pentru prevenirea furturilor de/din autovehicule, în urma cărora, a fost identificat şi prins un bărbat de 35 de ani, din Craiova, bănuit de comiterea a trei infracţiuni de furt calificat.\n\nDin cercetări, poliţiştii au stabilit că bărbatul, la data de 16 mai 2023, ar fi sustras un moped din faţa unui imobil, de pe strada Bătrânilor, din Craiova, iar la data de 22 februarie a.c., de la parterul unui bloc, de pe strada Mihail Cerchez, din localitate, ar fi sustras o bicicletă.\n\nDe asemenea, cel în cauză, la data de 28 martie a.c., ar fi sustras o bicicletă din scara unui bloc de pe strada Brazda lui Novac, din Craiova.\n\nBărbatul a fost condus la sediul poliţiei pentru audieri iar, în baza probatoriului administrat, a fost reţinut de poliţişti, pentru 24 de ore şi introdus în Centrul de Reținere și Arestare Preventivă din cadrul Inspectoratului de Poliție Județean Dolj.\n\nCel în cauză urmează să fie prezentat, în cursul acestei zile, Parchetului de pe lângă Judecătoria Craiova cu propunere de arestare preventivă.",
  "metadata": {
    "original_file": "Ora_De_Dolj_0070.html"
  }
}