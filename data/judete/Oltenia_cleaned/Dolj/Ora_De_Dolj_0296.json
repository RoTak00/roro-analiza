{
  "title": "Termo Urban Craiova incepe probele pentru furnizarea caldurii",
  "content": "Termo Urban Craiova anunţă că, din noaptea de 07 spre 08 octombrie 2021, ora 2000, vor începe probele la cald pentru consumatorii de tip urban din Municipiul Craiova, având în vedere prognoza meteo care anunţă temperaturi în scădere pentru zilele următoare.\n\nFurnizarea agentului termic pentru încălzire va fi făcută în momentul în care temperaturile medii se vor încadra în limitele prevăzute de art. 117 din H.G. nr. 425/20.07.1994, modificat prin H.G. nr. 337/16.05.2018, respectiv după „ înregistrarea, timp de 3 zile consecutiv, între orele 2000– 0600, a unor valori medii zilnice ale temperaturii aerului exterior de +10º C sau mai mici ”.Acţiunea se derulează progresiv, având în vedere dimensiunile sistemului de termoficare şi numărul mare al consumatorilor.\n\nProbele la cald se vor desfăşura astfel încât, pe măsură ce temperatura exterioară scade, toţi consumatorii să beneficieze în condiţii normale de furnizarea agentului termic pentru încălzire.\n\nVă reamintim că la data prezentei, Termo Urban Craiova furnizează căldură la cerere spitalelor, şcolilor, grădiniţelor, căminelor de bătrâni, precum şi tuturor celorlalte instituţii publice care au solicitat acest lucru.",
  "metadata": {
    "original_file": "Ora_De_Dolj_0296.html"
  }
}