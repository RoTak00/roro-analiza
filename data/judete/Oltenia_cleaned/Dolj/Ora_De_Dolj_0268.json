{
  "title": "Doljul, pregatit sa infrunte iarna cu 32 de utilajele pentru deszăpezire",
  "content": "Societatea pentru Lucrări de Drumuri și Poduri (SPLDP) din subordinea Consiliului Județean (CJ) Dolj este pregătită să intervină, în această iarnă, pentru deszăpezirea rețelei rutiere pe care o gestionează cu peste 70 de autospeciale.\n\nDotările proprii de care dispune SPLDP au fost prezentate joi, în cadrul unui eveniment la care au participat președintele CJ Dolj, Cosmin Vasile, vicepreședinții Antonie Solomon și Mihai Neațu, precum și administratorul public al județului, Cosmin Durle.\n\n„Am dorit să constatăm cum sunt pregătite cele 32 de utilajele pentru deszăpezire pe care le are în proprietate societatea de profil din subordinea Consiliului Județean. În plus, tot în vederea intervenției pe drumurile județene, au fost contractate alte 43 de autovehicule de la terți, acestea fiind repartizate pentru a deservi toate cele cinci zone pe care SPLDP le are organizate în Dolj.\n\nTrebuie subliniat faptul că aceste utilaje pe care le avem închiriate de la diverse societăți comerciale vor interveni doar la cererea noastră, fără a se plăti tarife pentru așteptare. \n\n Recent, pentru SPLDP au fost achiziționate două autospeciale, valoarea fiecăreia dintre ele ridicându-se la 150.000 de euro. La aceasta se adaugă echipările specifice, al căror cost ajunge tot la 150.000 de euro, astfel încât utilajele să poată fi folosite atât pe timp de iarnă, la deszăpezire, cât și pe timp de vară, pentru intervenții curente pe drumurile județene“, a declarat președintele Consiliului Județean Dolj, Cosmin Vasile. \n\n De asemenea, în depozitele Societății pentru Lucrări de Drumuri și Poduri Dolj S.A. se află deja 3.000 de tone de nisip și 2.000 de tone de sare, materiale care vor fi folosite în cadrul acțiunilor din sezonul rece.",
  "metadata": {
    "original_file": "Ora_De_Dolj_0268.html"
  }
}