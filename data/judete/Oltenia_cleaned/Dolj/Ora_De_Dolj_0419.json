{
  "title": "Prefectul de Dolj, prezent la repartizarea primelor șase containere modulare provenite de la Guvern",
  "content": "Prefectul județului Dolj, Nicușor Roșca, a participat astăzi la repartizarea primelor șase containere modulare, provenite de la Guvernul României, prin Administrația Națională a Rezervelor de Stat. Astfel, în urma solicitării Instituției Prefectului Județului Dolj, reprezentanții spitalelor au înaintat necesarul de module. Prin urmare, au fost repartizate șase containere noi către trei unități spitalicești din Craiova, împărțite după cum urmează:\n\n-2 containere pentru Spitalul Clinic Județean de Urgență Craiova; \n\n -2 containere pentru Spitalul Municipal Filantropia; \n\n -2 containere pentru Spitalul de Boli Infecțioase ”Victor Babeș”\n\nContainerele modulare provin de la Guvernul României, prin Rezervele de Stat şi urmează să fie folosite pentru organizarea punctelor de triaj în spitalele din județul Dolj, izolarea potențialelor persoane infectate cu virusul SARS-CoV-2 și pentru organizarea unor sectoare de dezechipare a personalului medical, de decontaminare și dezinfecție a personalului, dar și pentru depozitarea stocurilor de medicamente.\n\nNicușor Roșca a luat parte la distribuirea acestora și a reiterat importanța triajului epidemiologic, în condiții de siguranță. „Containerele au fost distribuite în urma necesarului transmis de unitățile spitalicești, iar măsurile luate la nivel administrativ vin în urma analizei activității din spitalele din județ privind triajul observațional. Acesta trebuie să se desfășoare continuu, cu responsabilitate, indiferent de condițiile de timp și anotimp. Containerele au dimensiuni standard, de 6,4/2,4 metri, sunt dotate cu radiatoare și parte electrică și au fost amplasate în curtea spitalelor”, a transmis prefectul de Dolj, Nicușor Roșca.",
  "metadata": {
    "original_file": "Ora_De_Dolj_0419.html"
  }
}