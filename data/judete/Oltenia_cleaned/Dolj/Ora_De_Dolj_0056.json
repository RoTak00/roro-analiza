{
  "title": "BCCO – Craiova a interceptat un transport cu 40 kg de metamfetamină",
  "content": "40 de kilograme de metamfetamină au fost capturate de politistii de la combaterea crimei organizate cu ajutorul polițiștilor de frontieră din cadrul I.T.P.F. Giurgiu – Sectorul Poliției de Frontieră Calafat, împreună cu procurorii D.I.I.C.O.T. – Serviciul Teritorial Craiova.\n\nLa data de 23 mai 2024, polițiștii Brigăzii de Combatere a Criminalității Organizate Craiova și polițiștii de frontieră din cadrul I.T.P.F. Giurgiu – Sectorul Poliției de Frontieră Calafat, împreună cu procurorii D.I.I.C.O.T. – Serviciul Teritorial Craiova, au documentat activitatea infracțională a unei persoane (cetățean străin), cercetată pentru trafic internațional de droguri de mare risc și trafic intern de droguri de mare risc.\n\nAstfel, aceasta a fost prinsă în flagrant delict de către polițiștii de frontieră la intrarea în țară, în timp ce ar fi deținut și transportat, pe ruta Bulgaria – Germania, aproximativ 40 de kilograme de metamfetamină (drog de mare risc), ascunse în capitonajul cabinei autocamionului pe care îl conducea.\n\nLa aceeași dată, procurorii Direcției de Investigare a Infracțiunilor de Criminalitate Organizată și Terorism – Serviciul Teritorial Craiova au dispus reținerea persoanei (cetățean străin), cercetată pentru săvârșirea infracțiunilor de trafic internațional de droguri de mare risc și trafic intern de droguri de mare risc.\n\nAstăzi, 24 mai, a fost sesizat judecătorul de drepturi și libertăți, din cadrul Tribunalului Dolj, cu propunere de arestare preventivă a persoanei, pentru 30 de zile.\n\nFacem precizarea că, pe parcursul întregului proces penal, persoanele cercetate beneficiază de drepturile și garanțiile procesuale prevăzute de Codul de procedură penală, precum și de prezumția de nevinovăție.",
  "metadata": {
    "original_file": "Ora_De_Dolj_0056.html"
  }
}