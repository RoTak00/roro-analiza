{
  "title": "Craiova: Bătaie cu bâte şi cuţite",
  "content": "În scandal au fost implicate 7 persoane. 2 tineri de 16 și 29 de ani au fost transportați la spital, pentru acordarea de îngrijiri medicale.\n\nDuminică seara, polițiști din cadrul Secției 2 Poliție Craiova au fost sesizați, prin apel 112, cu privire la faptul că, pe strada Bârsești, din Craiova, are loc un scandal între mai multe persoane.\n\nLa fața locului s-au deplasat mai multe echipaje de poliție, care din primele cercetări, au stabilit că, între 4 bărbați pe de o parte și alți trei, pe de altă parte, toți din Craiova, ar fi izbucnit un conflict, în urma căruia, 2 tineri de 16 și 29 de ani au fost transportați la spital, pentru acordarea de îngrijiri medicale.\n\nDe asemenea, în timpul conflictului, unui autoturism i-au fost provocate distrugeri. \n\n Persoanele implicate în conflict au fost identificate de polițiști și conduse la sediul poliției pentru audieri.\n\nÎn cauză, polițiștii au întocmit un dosar penal sub aspectul săvârşirii infracțiunilor de lovire sau alte violențe și distrugere, iar cercetările sunt continuate pentru stabilirea situației de fapt, urmând a fi luate măsurile legale care se impun.",
  "metadata": {
    "original_file": "Ora_De_Dolj_0250.html"
  }
}