{
  "title": "Dolj: Și-a înjunghiat fratele!",
  "content": "Doi frați, de 22 și 29 de ani, au fost implicați în noaptea de duminică spre luni într-un scandal în Craiova. Potrivit IPJ Dolj, in urma unui conflict spontan, unul dintre ei a scos un cuţit şi l-a înjunghiat pe celălalt.\n\nÎn noaptea de 12/13 noiembrie a.c., polițiști din cadrul Secției 4 Poliție Craiova au fost sesizați, prin apel 112, cu privire la faptul că pe strada 1 Decembrie 1918, din municipiul Craiova ar fi avut loc o altercație între două persoane.\n\nLa fața locului s-au deplasat polițiștii care au stabilit că, în timp ce se aflau la domiciliul comun și pe fondul unui conflict spontan, un tânăr de 22 de ani l-ar fi lovit pe fratele său, de 29 de ani cu un obiect ascuțit-înțepător, provocându-i acestuia o rană superficială.\n\nBărbatul de 29 de ani a fost preluat de un echipaj smurd și condus la o unitate medicală în vederea acordării de îngrijiri medicale.\n\nÎn cauză, a fost întocmit dosar penal sub aspectul săvârșirii infracțiunii de violență în familie.\n\nTotodată, polițiștii au emis un ordin de protecție provizoriu.",
  "metadata": {
    "original_file": "Ora_De_Dolj_0092.html"
  }
}