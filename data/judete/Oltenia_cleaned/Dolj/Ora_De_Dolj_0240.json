{
  "title": "Stefan Stoica, presedinte PNL Dolj: Istoria Partidului Național Liberal este o istorie de 147 de ani în slujba modernizării României",
  "content": "Istoria Partidului Național Liberal este o istorie de 147 de ani în slujba modernizării României, iar asta vom face și în continuare. Din 1875 ne aflăm în slujba românilor şi de istoria noastră se leagă unele dintre cele mai importante momente din istoria modernă a României: obținerea independenței de stat, ridicarea României la rang de regat, Războiul de întregire a neamului și crearea României Mari, adoptarea Constituției din 1923 sau relansarea economică după criza din 1929–1933.\n\nLa aproape un secol și jumătate de existență, PNL și-a asumat din nou responsabilitatea la guvernare într-un moment cheie pentru România: gestionarea unor crize globale, pe de-o parte, precum pandemia sau războiul din Ucraina și derularea unui program istoric de investiții europene, la un nivel fără precedent. \n\n PNL va rămâne un apărător și un garant al valorilor fundamentale care au dus România în Europa: libertate și democrație, o economie liberă, creștere prin investiții, o justiție independentă, presă liberă. Sunt lucruri pe care le-am apărat în cele mai negre momente ale istoriei.\n\nProiectul PNL pentru următorul deceniu, la aproape un secol și jumătate de existență este: „A doua modernizare a României” – care înseamnă ridicarea țării, a comunităților, a infrastructurii, a economiei, a școlii și educației românești.",
  "metadata": {
    "original_file": "Ora_De_Dolj_0240.html"
  }
}