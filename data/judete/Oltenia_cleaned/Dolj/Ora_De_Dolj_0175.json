{
  "title": "PLEŞOI – un nou serviciu de evidenţă a persoanelor din judeţul Dolj unde cetăţenii pot obţine acte de identitate",
  "content": "Luni 14.02.2023 la orele 11.00, în localitatea PLEŞOI este programat să-și deschidă activitatea cu publicul al 62-lea Serviciu Public Comunitar Local de Evidența Persoanelor din județul Dolj, evenimentul având loc în comuna Pleşoi, sat Pleşoi, str. Principală nr. 62, județul Dolj.\n\nCetățenii din această comună vor avea posibilitatea să depună cereri și să obțină acte de identitate la/de la sediul acestui serviciu, programul de lucru cu publicul fiind zilnic între orele 08.00-16.00.\n\nPentru cei interesați să obțină un act de identitate, îi informăm că trebuie să completeze o cerere pe care o pot procura de la ghișeu și să prezinte următoarele documente: actul de identitate vechi (dacă este cazul și dacă îl mai dețin), documentul cu care se face dovada spațiului de locuit, certificatul de naștere și suplimentar, când este cazul: certificatul de căsătorie, hotărârea de divorț definitivă și irevocabilă sau certificatul de divorț. În cazul copiilor minori care solicită un act de identitate este obligatoriu ca aceștia să fie însoțiți de unul dintre părinți sau de un alt reprezentant legal, când este cazul.\n\nÎn situațiile când nu se pot prezenta toate documentele ce trebuie anexate la cerere, persoanele în cauză vor primi cărți de identitate provizorii, al căror termen de valabilitate este un an de zile.\n\nTermenul de eliberare al cărților de identitate este de maxim 7 zile, iar cel de eliberare al cărților de identitate provizorii, este o zi.\n\nContravaloarea actului de identitate, 7 lei pentru cartea de identitate și 1 leu pentru cartea de identitate provizorie, se achită la casieria Primăriei Pleşoi.\n\nÎn cazul unor situații deosebite care necesită eliberarea de cărți de identitate în regim de urgență, persoanele se pot adresa telefonic (nr. telefon 0351 437 039) Direcției Publice Comunitare de Evidență a Persoanelor Dolj, din subordinea Consiliului Județean Dolj, pentru a se programa să depună cererea, eliberarea actului de identitate făcându-se în ziua următoare depunerii cererii.\n\nInformaţii suplimentare pot fi solicitate la Serviciul Public Comunitar Local de Evidenţă a Persoanelor Pleşoi – telefon: 0351 434 162 sau la Direcţia Publică Comunitară de Evidenţă a Persoanelor Dolj – e-mail: dpcep_dj@dj.e-adm.ro, tel: 0351 437 039, fax: 0251 421 624.",
  "metadata": {
    "original_file": "Ora_De_Dolj_0175.html"
  }
}