{
  "title": "Dolj: Bărbat de 37 de ani, reținut după ce a încercat să îşi violeze mama vitregă",
  "content": "Un bărbat în vârstă de 37 de ani, din comuna Bârca, Dolj, a fost reținut pentru 24 de ore de polițiști, acesta fiind bănuit că a vrut să-și violeze mama vitregă.\n\nÎn noaptea de 24 august, poliţiştii Secţiei nr.14 Poliţie Rurală Bârca au reţinut, pentru 24 de ore, un bărbat de 37 de ani, din comuna Bârca, bănuit de comiterea infracţiunii de tentativă la viol.\n\nÎn fapt, în seara zilei de 23 august a.c., poliţiştii au fost sesizaţi de o femeie din comuna Bârca, cu privire la faptul că o persoană de sex masculin ar fi intrat în locuința vecinii sale, din comuna Bârca, încercând să întrețină raporturi sexuale cu aceasta.\n\nLa fața locului s-au deplasat polițiști din cadrul Secției nr.14 Poliție Rurală Bârca și polițiști din cadrul Poliției Orașului Segarcea, unde s-a stabilit faptul că bărbatul de 37 de ani ar fi încercat să întrețină raporturi sexuale cu mama sa vitregă de 57 de ani, împotriva voinței acesteia.\n\nÎn baza probatoriului administrat, sub supravegherea procurorului de caz din cadrul Parchetului de pe lângă Judecătoria Segarcea, bărbatul de 37 de ani a fost reţinut de poliţişti, pentru 24 de ore, sub aspectul săvârşirii infracţiunii de tentativă la viol, fiind introdus în Centrul de Reţinere şi Arestare Preventivă din cadrul Inspectoratului de Poliţie Judeţean Dolj.\n\nAstăzi, persoana reţinută va fi prezentată Parchetului de pe lângă Judecătoria Segarcea în vederea luării unei măsuri preventive.",
  "metadata": {
    "original_file": "Ora_De_Dolj_0111.html"
  }
}