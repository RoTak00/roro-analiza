{
  "title": "Craiova: Două Alpaca, noii locatari de la Grădina Zoologică",
  "content": "De astăzi, vizitatorii Grădinii ZOO din Craiova pot să vadă două noi exemplare superbe de Alpaca.\n\nÎn vârstă de doi ani, ele se află în țarcul animalelor ierbivore, sunt foarte blânde și s-au împrietenit deja cu îngrijitorii Grădinii.\n\nOriginară din Anzii Cordilieri, Alpaca mai este cunoscută și ca un animal-terapie pentru copiii cu autism. Alpaca se exprimă producând zgomote ușoare, dar și executând vocalize, având vederea și auzul excelente. De asemenea, se exprimă și prin limbajul corpului, cum ar fi poziționarea gâtului, a urechii și a coapsei și înclinarea capului.\n\nMereu curioase și atente, Alpaca sunt o atracție pentru vizitatorii de toate vârstele.\n\nOdată cu aceste noi animale, colecţia Grădinii Zoologice a ajuns la 272 de exemplare din 40 de specii.\n\nAccesul la Grădina Zoologică din Craiova este gratuit.",
  "metadata": {
    "original_file": "Ora_De_Dolj_0181.html"
  }
}