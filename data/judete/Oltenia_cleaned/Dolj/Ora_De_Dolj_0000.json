{
  "title": "Spitalul Regional Craiova va fi construit de Construcții Erbașu",
  "content": "Spitalul Regional Craiova va fi construit de Construcții Erbașu, în calitate de lider al asocierii care a câştigat contractul de 1,8 miliarde de lei, a anunţat Cosmin Vasile, preşedintele Consiliului Judeţean Dolj.\n\nAstfel, câștigătoare este asocierea formată din companiile: Construcții Erbașu, în calitate de lider, Concelex, Con-A Operations, Bog’Art, având ca subcontractanți Muzeul Olteniei Craiova și Hoelscher Wasserbau Ro.\n\nPentru o valoare de 1,87 miliarde de lei, asocierea câștigătoare va construi cel mai mare și mai valoros dintre cele trei spitale regionale asumate de Guvernul PSD al României, prin Agenția Națională pentru Dezvoltarea Infrastructurii în Sănătate.\n\nDeși proiectul spitalului regional de la Craiova era cel mai întârziat, în acest moment, este cel mai avansat, fiind primul dintre spitalele la care va începe construcția efectivă. Prima etapă a realizării acestei unități medicale, adică pregătirea terenului, realizarea săpăturilor și împrejmuirea, este în stadiu avansat, aproape de finalizare.\n\nSpitalul regional va avea o capacitate de 807 paturi pentru spitalizare continuă și 45 de paturi pentru spitalizare de zi, organizate în 6 centre medicale. Unitatea va oferi posibilitatea tratării a peste 250.000 de pacienți pe an. Investiția include și un heliport destinat inclusiv elicopterului Black Hawk S70, care va fi amplasat pe sol, cu acces direct către Unitatea de Primiri Urgențe”, a scris Cosmin Vasile pe pagina sa de Facebook.",
  "metadata": {
    "original_file": "Ora_De_Dolj_0000.html"
  }
}