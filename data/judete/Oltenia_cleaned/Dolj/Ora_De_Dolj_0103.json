{
  "title": "Dolj: Percheziţii la persoane bănuite de evaziune fiscală, fraudă informatică şi bancrută frauduloasă",
  "content": "Douăsprezece percheziţii au avut loc,marti, în judeţele Dolj şi Brasov, într-un dosar de evaziune fiscală, fraudă informatică și bancrută frauduloasă.\n\nÎn această dimineaţă, polițiști din cadrul Secției Regionale de Poliție Transporturi Craiova au pus în executare 12 mandate de percheziţie domiciliară (11 în județul Dolj și una în județul Brașov).\n\nActivităţile au fost desfăşurate în cadrul unui dosar penal aflat sub supravegherea Parchetului de pe lângă Curtea de Apel Craiova, în care se efectuează cercetări sub aspectul săvârşirii infracţiunilor de evaziune fiscală, fraudă informatică și bancrută frauduloasă.\n\nÎn fapt, administratorii unei societăţi comerciale ce are ca obiect de activitate pază şi protecţie, începând cu luna martie 2022, ar fi reținut angajaţilor impozitele și contribuțiile către bugetul de stat, pe care nu le-ar fi plătit în termenul de cel mult 60 zile, deși dispuneau de lichidități.\n\nDe asemenea, aceştia sunt bănuiţi că ar fi participat la licitații organizate de diverse instituții ale statului, ocazie cu care ar fi folosit documente care atestau, în fals, că societățile nu aveau obligații fiscale și bugetare către bugetul de stat.\n\nPrejudiciul adus bugetului de stat este de peste 4.000.000 lei.\n\nActivităţile s-au desfăşurat cu sprijinul luptătorilor din cadrul Serviciului pentru Acţiuni Speciale Dolj şi a poliţiştilor din cadrul Secției Regionale de Poliție Transporturi Braşov.",
  "metadata": {
    "original_file": "Ora_De_Dolj_0103.html"
  }
}