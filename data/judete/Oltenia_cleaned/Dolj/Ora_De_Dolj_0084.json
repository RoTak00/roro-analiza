{
  "title": "Craiova: Retinut pentru trafic de minori!",
  "content": "Polițiștii Brigăzii de Combatere a Criminalității Organizate Craiova, împreună cu procurorii Direcției de Investigare a Infracțiunilor de Criminalitate Organizată și Terorism – Serviciul Teritorial Craiova, au documentat activitatea infracțională a unei persoane, cercetate pentru săvârşirea infracţiunii de trafic de minori.\n\nDin actele de urmărire penală efectuate a rezultat că, în cursul lunii decembrie 2023, bărbatul ar fi racolat, prin intermediul rețelelor de socializare, o persoană vătămată minoră, de 16 ani, și prin inducere în eroare (promisiunea întemeierii unei relații de familie ) ar fi determinat-o să vină la locuința sa, în municipiul Craiova.\n\nLa scurt timp, ar fi constrâns-o, prin acte de agresiune fizică și psihică, să practice prostituţia, încasând sumele de bani obţinute de victimă din activitatea infracțională.\n\nLa data 8 februarie 2024, procurorii Direcției de Investigare a Infracțiunilor de Criminalitate Organizată și Terorism – Serviciul Teritorial Craiova au dispus reținerea bărbatului, pentru 24 de ore.\n\nÎn cursul acestei zile, a fost sesizat judecătorul de drepturi și libertăți din cadrul Tribunalului Dolj, cu propunerea de arestare preventivă a acestuia, pentru 30 de zile.\n\nSuportul de specialitate a fost asigurat de către Direcția Operațiuni Speciale din cadrul Poliției Române.\n\nFacem precizarea că, pe parcursul întregului proces penal, persoanele cercetate beneficiază de drepturile și garanțiile procesuale prevăzute de Codul de procedură penală, precum și de prezumția de nevinovăție.",
  "metadata": {
    "original_file": "Ora_De_Dolj_0084.html"
  }
}