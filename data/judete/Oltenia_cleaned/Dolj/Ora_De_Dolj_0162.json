{
  "title": "Craiova: Un bărbat de 31 de ani şi mama acestuia de 48 ani, reţinuţi pentru furt",
  "content": "Un bărbat de 31 de ani şi mama acestuia de 48 ani au fost reţinuţi comiterea infracțiunilor de furt calificat şi tentativă la furt calificat. ”Ieri, 20 aprilie, polițiști din cadrul Secției 4 Poliție Craiova au reținut, pentru 24 de ore, un tânăr de 31 ani şi o femeie de 48 de ani, ambii din municipiul Craiova, bănuiţi de comiterea infracțiunilor de furt calificat şi tentativă la furt calificat.\n\nÎn fapt, la data de 22 martie, tânărul a fost prins în flagrant delict de poliţişti ai Secţiei 4 Poliţie Craiova, după ce ar fi pătruns, prin escaladarea gardului împrejmuitor, în curtea unei imobil situat pe strada Ștefan cel Mare, din Craiova, cu scopul de a sustrage bunuri. De asemenea, în proximitatea imobilului a fost identificată o femeie, de 48 de ani, mama tânărului, care l-ar fi ajutat pe acesta să pătrundă în curtea imobilului.\n\nTotodată, din cercetări a rezultat că în ziua de 22 martie, tânărul, împreună cu un minor, de 13 ani, ar fi pătruns în incinta unui bloc de locuinţe de pe strada Dezrobirii, din Craiova, unde, prin tăierea sistemului antifurt, ar fi sustras o bicicletă.\n\nÎn baza probatoriului administrat, tânărul şi femeia au fost reținuţi, pentru 24 de ore, sub aspectul săvârșirii infracțiunilor de furt calificat şi tentativă la furt calificat, fiind introduşi în Centrul de Reținere și Arestare Preventivă din cadrul Inspectoratului de Poliție Județean Dolj.\n\nÎn cursul acestei zile, persoanele reţinute vor fi prezentate Parchetului de pe lângă Judecătoria Craiova în vederea luării unei măsuri preventive.”, transmite IPJ Dolj.",
  "metadata": {
    "original_file": "Ora_De_Dolj_0162.html"
  }
}