{
  "title": "Dolj: 12 percheziții domiciliare la persoane fizice și juridice! Lautari cercetati pentru inselaciune",
  "content": "În această dimineață, polițiștii Serviciului de Investigare a Criminalității Economice Dolj, sub supravegherea Parchetului de pe lângă Judecătoria Craiova, au efectuat 12 percheziții domiciliare, la persoane fizice și juridice din județul Dolj, bănuite de săvârșirea infracțiunilor de înșelăciune, fals în înscrisuri sub semnătură privată, fals în declarații și uz de fals.\n\nDin cercetări a reieșit că, începând cu anul 2020 și până în prezent, 10 persoane din județul Dolj, care ar fi invocat calitatea de artist-interpret, ar fi depus, la autoritatea competentă, înscrisuri falsificate, în vederea obținerii unor indemnizații alocate din bugetul de stat, în contextul pandemiei de COVID-19.\n\nPersoanele ar fi încercat să inducă în eroare reprezentanții autorității competente, cu privire la existența unor relații contractuale de prestări servicii, anterioare declanșării pandemiei de COVID-19.\n\nPrejudiciul cauzat este de aproximativ 130.000 de lei.\n\nÎn urma perchezițiilor, au fost ridicate documente ce pot constitui mijloace de probă în cursul procesului penal.\n\nDe asemenea, au fost puse în aplicare 5 mandate de aducere.\n\nCercetările sunt continuate, urmând să fie dispuse măsuri legale.\n\nLa activități au participat și polițiști ai Serviciului pentru Acțiuni Speciale Dolj, Serviciului Criminalistic, precum și poliţişti ai secţiilor 3 şi 5 Craiova și ai secţiilor de poliţie rurală 1 Melineşti, 2 Breasta şi 15 Filiaşi.",
  "metadata": {
    "original_file": "Ora_De_Dolj_0337.html"
  }
}