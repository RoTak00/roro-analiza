{
  "title": "Prefectul de Dolj: 1 731 hectare de teren degradat vor fi ameliorate prin lucrări de împădurire",
  "content": "Prefectul județului Dolj, Nicușor Roșca, a coordonat vineri, 29.01.2021, lucrările primei ședințe a Comisiei pentru identificarea, delimitarea și constituirea perimetrelor de ameliorare la nivelul localităților din județul Dolj, organism constituit prin ordin de prefect.\n\nSe urmărește identificarea terenurilor degradate, “inapte pentru folosințe agricole, precum și terenurile neproductive indiferent de forma de proprietate, care pot fi ameliorate prin lucrări de împădurire, în vederea protejării solului, refacerii echilibrului hidrologic și îmbunătățirii condițiilor de mediu”.\n\n“ Primarii vor fi principalii factori în acest demers, ei fiind cei care trebuie să identifice în fiecare localitatea terenurile degradate. Specialiștii Direcției Silvice, Direcției de Agricultură, cei de la APIA, dar și din stațiunile de cercetare ne vor spune exact ce soluție trebuie să adoptăm pentru fiecare zonă în parte pentru împiedicarea deșertificării.\n\nLa primul apel lansat de colegii de la Direcția Agricolă Dolj, au răspuns 24 primari, indicând 1731 hectare de teren degradat, 11 edili au precizat că nu au pe raza localităților suprafețe ce fac obiectul demersului nostru. Așteptăm răspunsul și celoralți primari pentru a avea o radiografie exactă a tuturor suprafețelor ”, a precizat Nicușor Roșca, prefectul județului Dolj.\n\nComisia pentru identificarea, delimitarea și constituirea perimetrelor de ameliorare la nivelul localităților din județul Dolj este formată din primarii unităților administrativ teritoriale din județul Dolj și alți 12 reprezentanți ai unor instituții din cadrul Colegiului Prefectural Dolj.",
  "metadata": {
    "original_file": "Ora_De_Dolj_0378.html"
  }
}