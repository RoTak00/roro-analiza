{
  "title": "România va pierde milioane de locuitori în următorii ani",
  "content": "Potrivit estimărilor Organizaţiei Naţiunilor Unite (ONU), ţara noastră va avea în 2100 doar 11,9 milioane de locuitori, cu peste 7 milioane de persoane mai puţin decât în prezent. ONU susţine, pe baza unei simulări realizate cu un program informatic, faptul că în 2100 România va avea 11.877.960 locuitori. Scăderea faţă de situaţia din 2022, când ar urma să fie înregistraţi 19.031.330 locuitori, este uriaşă. \n\n În 2030, România va avea 18.306.092 locuitori, în timp ce în 2040, populaţia ar urma să ajungă la 17.306.604 locuitori. Pentru anul 2050, cifra estimată de ONU este de 16.259.784 persoane, cu aproape 3 milioane mai puţin faţă de anul 2021. Şi populaţia Republicii Moldova ar urma să scadă foarte mult, în următorii aproape 80 de ani. De la puţin peste 4 milioane de locuitori în 2021, Moldova va ajunge la doar 2 milioane de persoane în 2100, dacă ritmul actual de scădere anuală a populaţiei se va menţine.\n\nPopulaţia României în anul 2100. Numărul persoanelor în vârstă de peste 60 de ani se va dubla până în 2050 şi se va tripla până la sfârşitul acestui secol. În 2100, mai mult de 40% din populaţia României va avea peste 60 de ani. De altfel, întreaga populaţie a Europei urmează acest trend în următoarele decade astfel că în 2050, peste o treime dintre locuitorii ”bătrânului continent” vor fi vârstnici. \n\n În ultimii 20 ani, depopularea a fost accentuată şi de plecările masive în alte ţări, pentru locuri de muncă. În ultimii ani, se constată că cele mai multe comune şi-au diminuat major populaţia.",
  "metadata": {
    "original_file": "Cronica_De_Severin_0447.html"
  }
}