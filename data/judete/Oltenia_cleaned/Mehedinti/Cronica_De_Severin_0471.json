{
  "title": "PRECIZĂRI R.A.R. privind ANVELOPELE DE IARNĂ",
  "content": "Registrul Auto Român respinge cu fermitate informațiile apărute în presă în ultimele zile care au propagat masiv ideea că posesorii de anvelope promovate comercial drept ”all season” vor fi sancționați dacă folosesc acest tip de pneuri în timpul sezonului rece. În media a fost preluat și interpretat tendențios un comunicat al RAR, din anul 2011, care se regăsește pe site-ul instituției, fară a fi fost solicitat și un punct de vedere al Registrului Auto Român.\n\nPrin urmare, ne vedem nevoiți să facem următoarele precizări, pentru toți clienții noștri și pentru publicul larg: TOATE anvelopele, indiferent de denumirea lor comercială, care sunt marcate cu literele M şi S (insemnând noroi si zapada), sub forma: M+S, M.S. sau M&S, îndeplinesc cerințele de utilizare în condiţiile specifice de iarnă prevăzute în legislaţia națională rutieră. Obligativitatea utilizării anvelopelor de iarnă pe drumurile publice acoperite cu zăpadă, gheață sau polei a fost introdusă prin Ordonanța Guvernului nr.5/2011 de modificare și completare a Ordonanței de urgență a Guvernului nr.195/2002 privind circulația pe drumurile publice, republicată în 2006. Aspectele privitoare la utilizarea anvelopelor de iarnă nu au suferit modificări de la acel moment.\n\nRegistrul Auto Român nu a făcut în ultima perioadă nicio altă declarație de presă având ca subiect anvelopele de iarnă! Prin urmare, atât timp cât posesorii de autovehicule respectă legislația în vigoare și folosesc pe drumurile publice acoperite cu zăpadă, gheață sau polei, anvelopele marcate cu literele M și S NU EXISTĂ SANCȚIUNI! \n\n BIROUL DE PRESĂ – RAR \n\n 11.10.2021",
  "metadata": {
    "original_file": "Cronica_De_Severin_0471.html"
  }
}