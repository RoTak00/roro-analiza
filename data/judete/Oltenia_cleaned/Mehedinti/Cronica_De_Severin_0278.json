{
  "title": "Conducătorii auto care nu schimbă anvelopele prea uzate vor fi amendați de polițiști",
  "content": "„Constituie contravenție și se sancționează cu amenda prevăzută în clasa a II-a de sancțiuni […] conducerea unui autovehicul și tractor agricol sau forestier care are montate anvelope […] uzate peste limita admisă”, se precizează în Art. 100, pct. 6 din legea 195/2002. Asta înseamnă că șoferii pot primi 4 sau 5 puncte de amendă pentru circulația pe drumurile publice cu anvelopele uzate indiferent că afară este zăpadă, ploaie, sau drum uscat. Amenda pe care șoferii o primesc este cuprinsă între 580 de lei și 725 de lei. Este extrem de important ca șoferii să își inspecteze cauciucurile frecvent, indiferent că circulă prin oraș sau pleacă într-o călătorie mai lungă.\n\nAceștia trebuie să urmărească eventuale tăieturi, gâlme sau alte defecțiuni ale anvelopei. În cazul în care acestea pot fi rezolvate la vulcanizare iar cauciucul nu este foarte tocit, șoferul poate scăpa mai ieftin. Însă anvelopele trebuie schimbate atunci când prezintă probleme serioase. Important de știut este faptul că toate cauciucurile au un indicator de uzură. Acesta este reprezentat de nervuri de mici dimensiuni, perpendiculare pe anvelopă, la o înălțime de cel puțin 1.6 mm față de baza anvelopei. Nervurile devin vizibile doar când stratul superior al cauciucului se macină. În general, o anvelopă nouă are stratul superior între 7 mm și 9.5 mm. Însă recomandarea specialiștilor este ca anvelopele de iarnă să fie înlocuite când acest strat scade sub 4 mm.",
  "metadata": {
    "original_file": "Cronica_De_Severin_0278.html"
  }
}