{
  "title": "Schimbări în Codul Rutier",
  "content": "Chiar dacă, de mai mult de un an, plângerile contravenționale pot fi introduse și la judecătoria de domiciliu, în cazul contravențiilor rutiere acest lucru nu era posibil, plângerea împotriva procesului-verbal de constatare a unei abateri de la Codul rutier putând fi depusă doar la judecătoria din locul în care a fost constatată fapta.\n\nPentru a da posibilitatea șoferilor să conteste sancțiunile rutiere și la judecătoria de domiciliu, o lege ce vizează modificarea Codului rutier în acest sens a fost oficializată luni. Legea 254/ 2023 care a fost publicată luni în Monitorul Oficial și care intră în vigoare pe 27 iulie 2023, vizează, în esență, modificarea Codului rutier. Aceasta stabilește o competență alternativă de soluționare a plângerilor legate de contravențiile rutiere.\n\nCe s-a schimbat în Codul Rutier\n\nPe lângă judecătoria în a cărei rază de competență a fost constatată fapta, așa cum era până acum, procesele-verbale de constatare și sancționare a contravențiilor rutiere pot fi contestate și la judecătoria în a cărei rază teritorială îşi are domiciliul sau sediul contravenientul. „Împotriva procesului-verbal de constatare și sancționare a contravenției se poate depune plângere, în termen de 15 zile de la comunicare, la judecătoria în a cărei rază de competență a fost constatată fapta ori la judecătoria în a cărei rază teritorială își are domiciliul sau sediul contravenientul”, prevede noua lege.\n\nLegea pentru modificarea art. 118 alin.(1) din Ordonanţa de urgenţă a Guvernului nr. 195/2002 privind circulaţia pe drumurile publice a fost promulgată recent de președintele Klaus Iohannis.",
  "metadata": {
    "original_file": "Cronica_De_Severin_0318.html"
  }
}