{
  "title": "S-a rezolvat RĂZBOIUL DE LA ORȘOVA: „Unii oameni de bună credință ne-au intoxicat…”",
  "content": "Nu mai este nici o surpriză pentru nimeni cu ce se întâmplă la Orșova de foarte multă vreme, de altfel, este o situație cu care ne-am obișnuit toți. Ba se supără managerul Adrian Cican, ba nu votează consilierii locali, ba primarul e de vină, ce mai, o situație în care mămăliga explodează o dată la 2-3 zile, depinde de hakițele fiecăruia, la o adică. \n\n Joi, 3 februarie 2022, a avut loc o conferință de presă la Spitalul din Orșova, iar invitat a fost și mult-hulitul primar Marius Stoica Simion. Printre subiecte am notat aprobarea, în urma inițiativei primarului, a unui proiect european („Sunt aici pentru a garanta soluția financiară a acestui proiect cu finanțare europeană”, declara primarul); dar s-a discutat și despre situația actuală a Spitalului în ceea ce privește evaluarea postcovid, precum și alcătuirea unui consorțiu medical prin colaborarea a trei spitale din Mehedinți. „Bomboana pe coliva războiului de la Orșova” a fost pusă de managerul ing. Adrian Cican, care a recunoscut: „Vreau să elimin toate discuțiile care au apărut chiar și în presă, unele chiar demarate de mine, dar ele, pur și simplu spuse în contradictoriu, au fost puse cu anumite lucruri cu care unii oameni de bună credință ne-au intoxicat, iar reacția mea nu a fost tocmai corectă. Am trecut peste tot…” \n\n Până la deschiderea unui viitor FRONT recomandăm beligeranților să se… dezintoxice înainte. \n\n St. JUST",
  "metadata": {
    "original_file": "Cronica_De_Severin_0439.html"
  }
}