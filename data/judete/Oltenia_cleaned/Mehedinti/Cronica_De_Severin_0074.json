{
  "title": "Incendiul de la Șvinița a fost stins",
  "content": "După 7 zile de intervenție, pompierii mehedințeni au reușit lichidarea incendiului izbucnit la fondul forestier de pe raza localității Svinița.\n\n44 de pompieri din cadrul Detașamentelor Orșova, Drobeta Turnu Severin și Garda Baia de Aramă au intervenit pentru localizarea și lichidarea focarelor manifestate pe raza localității Svinița. S-a acționat pe patru sectoare de stingere, alături de pompieri, participând și jandarmi din cadrul IJJ Mehedinți, pădurari ai Ocolului Sivilc Orșova, rangeri ai Parcului Natural ,,Porțile de Fier”, personal al Primăriei Svinița și voluntari ai SVSU.\n\nAu fost implicate, de asemenea, două elicoptere din cadrul IGAv, echipate cu sistemul Bambi Bucket, care doar ieri, 14 august, au efectuat 62 de acțiuni de aruncări asupra zonelor arse în care au fost identificate mici focare (buturugi sau lemne căzute aprinse din cauza vântului).\n\nIntervenția a fost dificilă din cauza faptului că incendiul se manifestă în mare parte în zona stâncilor, o zonă greu accesibilă pentru forțele de intervenție, din cauza vântului, dar și a temperaturilor caniculare.",
  "metadata": {
    "original_file": "Cronica_De_Severin_0074.html"
  }
}