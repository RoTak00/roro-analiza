{
  "title": "Alunecare de teren într-o carieră a CE Oltenia",
  "content": "În data de 20 decembrie 2024, la Cariera Roșia din cadrul Complexului Energetic Oltenia, în zona fluxului tehnologic al excavatoarelor 1400-09 și 1400-12, pe treapta a IV-a a carierei, s-a produs o tasare locală a taluzului, la cota +199 m, pe o lungime de aproximativ 40 m, în apropierea transportorului de mare capacitate T 121, situat la cota +202 m.\n\nComplexul Energetic Oltenia precizează că, în momentul producerii evenimentului, fluxul tehnologic în care este inclus transportorul T 121 era oprit, fiind desfășurate lucrări de revizie planificată. Aceste lucrări au inclus măsuri de siguranță pentru transportor, precum operațiuni de ripare și scurtare.\n\nZona afectată era deja monitorizată permanent, fiind identificate fisuri anterioare. De asemenea, erau în desfășurare lucrări de terasare și conservare pentru asigurarea stabilității terenului.\n• Nu s-au înregistrat pagube materiale ca urmare a tasării;\n• Transportoarele T 121 și T 102A se află în prezent în poziții sigure;\n• Sănătatea și integritatea fizică a lucrătorilor nu au fost puse în pericol;\n• Tasarea locală s-a stabilizat, fără modificări ulterioare ale situației terenului.",
  "metadata": {
    "original_file": "Cronica_De_Severin_0008.html"
  }
}