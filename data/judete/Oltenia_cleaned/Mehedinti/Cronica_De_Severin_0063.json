{
  "title": "Indemnizația pentru cei încadrați în gradul 1 de invaliditate se va majora",
  "content": "„Crește valoarea indemnizației de însoțitor pentru pensionarii încadrați în gradul I de invaliditate. Indemnizația de însoțitor primită de pensionarii încadrați în gradul I de invaliditate va crește de la 1 septembrie 2024 cu suma de 224 de lei, de la 1.626 de lei, la 1.850 de lei. Această sumă este încasată cumulativ cu pensia de invaliditate”, spune Ministerul Muncii.\n\nÎn prezent, indemnizația de însoțitor este calculată la 80% din punctul de pensie. Legea nr. 360/2023 privind sistemul public de pensii aduce o îmbunătățire și prevede un calcul al indemnizației de 50% din valoarea salariului minim brut pe țară, garantat în plată.\n\nPrin HG nr. 598/2024, Executivul a stabilit că începând cu 1 iulie 2024, salariul minim brut pe țară garantat în plată este de 3.700 de lei.",
  "metadata": {
    "original_file": "Cronica_De_Severin_0063.html"
  }
}