{
  "title": "Certificatul de viață, trimis către Casa de Pensii",
  "content": "Pensionarii care locuiesc în altă țară vor trebui să trimită un certificat de viață către Casa de Pensii din România de două ori pe an, pentru a confirma că beneficiarul pensiei, stabilit în străinătate, este în viață.\n\nPotrivit unei noi legi a pensiilor care va intra în vigoare la 1 septembrie 2024, certificatul va trebui trimis semestrial, până la data de 31 martie sau 30 septembrie a fiecărui an, către casele teritoriale de pensii. Documentul trebuie să fie semnat în fața unei autorități legale din statul de domiciliu sau de reședință permanentă a pensionarului nerezident, care va certifica veridicitatea acestuia. Autoritățile pot fi instituții de asigurări sociale/pensii, autorități administrative locale sau notari publici din statul respectiv.\n\nÎn cazul în care pensionarii din străinătate nu vor respecta cele două termene pentru transmiterea certificatului de viață (31 martie/ 30 septembrie), plata pensiei se suspendă începând cu luna următoare.",
  "metadata": {
    "original_file": "Cronica_De_Severin_0078.html"
  }
}