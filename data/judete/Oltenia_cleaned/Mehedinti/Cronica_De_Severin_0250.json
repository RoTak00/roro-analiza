{
  "title": "Închisoare pentru folosirea ilegală a emblemei sau denumirii Crucii Roşii",
  "content": "Camera Deputaților a adoptat o modificare în Codul penal care incriminează utilizarea ilegală a emblemei Crucii Roşii pe timp de pace. Folosirea, fără drept, în timp de pace a emblemei sau a denumirii Crucii Roşii, ori a unei embleme sau denumiri asimilate acesteia este pedepsită cu închisoare de la două la 18 luni sau cu amendă.\n\nDe asemenea, folosirea, fără drept, în timp de război sau pe durata stării de asediu, în legătură cu operaţiunile militare, a emblemei sau denumirii Crucii Roşii ori a unei embleme sau denumiri asimilate acesteia e pedepsită cu închisoare de la 2 la 7 ani. Legea merge la promulgare.\n\n„Folosirea, fără drept, în timp de pace a emblemei sau a denumirii Crucii Roşii ori a unei embleme sau denumiri asimilate acesteia, precum şi folosirea oricărui semn sau oricărei denumiri «Crucea Roşie» care constituie o imitaţie a unei asemenea embleme ori denumiri se pedepsește cu închisoare de la două luni la 18 luni sau amendă”, arată iniţiativa legislativă, care modifică art. 437 numit „Folosirea emblemei Crucea Roşie”.\n\nDe asemenea, „folosirea, fără drept, în timp de război sau pe durata stării de asediu, în legătură cu operaţiunile militare, a emblemei sau denumirii Crucii Roşii ori a unei embleme sau denumiri asimilate acesteia, precum şi folosirea oricărui semn sau oricărei denumiri care constituie o imitaţie a unei asemenea embleme ori denumiri se pedepseşte cu închisoare de la 2 la 7 ani”, conform proiectului de lege. \n\n Pe 6 martie, Senatul a adoptat proiectul, în calitate de prim for sesizat, votul Camerei Deputaţilor fiind decizional. Prin urmare, legea merge la promulgare.",
  "metadata": {
    "original_file": "Cronica_De_Severin_0250.html"
  }
}