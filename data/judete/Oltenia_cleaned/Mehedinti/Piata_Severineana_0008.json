{
  "title": "Doi câini periculoși, lăsați nesupravegheați și liberi în Pǎdurea Crihala, au alarmat cetățenii, fiind solicitat sprijinul jandarmilor – Piata severineana",
  "content": "Un apel primit marți, 23 aprilie a.c., pe numărul de urgență 112, prin care un cetățean sesiza prezența a doi câini periculoși, lăsați liberi, în Pǎdurea Crihala din municipiul Drobeta Turnu Severin, a direcționat un echipaj de jandarmerie în zona indicată.\n\nLa fața locului, jandarmii au identificat doi câini ce prezentau caracteristicile rasei Cane Corso, lăsați nesupravegheați. Ținând cont de faptul cǎ animalele din această rasă periculoasă nu trebuie lăsate neînsoțite de proprietari, reprezentând un pericol pentru cetățeni, jandarmii au intervenit pentru asigurarea zonei și oprirea câinilor până la sosirea unui echipaj de la Poliția Locală și Ambulanța Veterinară. Ulterior, animalele au fost tranchilizate și transportate la adăpostul de câini din Drobeta Turnu Severin.\n\nÎn astfel de situații, proprietarii/ deținătorii de exemplare canine care fac parte din rasele periculoase/agresive trebuie să aibă în vedere respectarea prevederilor Ordonanței de Urgență nr.55 din 30.04.2002, republicată, privind regimul de deținere al câinilor periculoși sau agresivi, precum și a consecințelor care decurg din încălcarea acestora.",
  "metadata": {
    "original_file": "Piata_Severineana_0008.html"
  }
}