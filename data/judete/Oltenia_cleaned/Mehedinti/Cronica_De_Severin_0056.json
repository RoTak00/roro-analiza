{
  "title": "ZIUA POMPIERILOR",
  "content": "Ziua pompierilor români a fost marcată în data de 13 septembrie, la Palatul Culturii „Teodor Costescu”. Cu acest prilej, au fost înaintate în grad, înainte de termen, mai multe cadre ale Inspectoratului pentru Situații de Urgență “Drobeta” și s-au făcut referiri cu privire la intervențiile de pe parcursul verii la numeroasele incendii de vegetație uscată, unde pompierii mehedințeni au fost în prima linie. “Aș vrea să vă mulțumesc pentru activitatea exemplară de care ați dat dovadă în ultimele luni. Ați fost în linia întâi, luptând cu incendiile care au afectat județul nostru, în special cu cele de vegetație uscată și păduri, care au pus la grea încercare resursele și capacitățile de intervenție. Profesionalismul, curajul și spiritul de echipă pe care le-ați arătat sunt exemple de dăruire și responsabilitate.Vreau să subliniez și colaborarea strânsă pe care ați avut-o cu autoritățile locale și centrale, cu Prefectura Mehedinți, cu colegii din alte județe și cu cetățenii, în aceste momente de criză. Vreau să vă asigur că vom continua să fim alături de voi, să sprijinim activitatea și să facem tot ce este posibil pentru a vă asigura resursele necesare intervențiilor viitoare. \n\n La mulți ani tuturor!”, a transmis Marius Screciu, primarul municipiului Drobeta Turnu Severin.",
  "metadata": {
    "original_file": "Cronica_De_Severin_0056.html"
  }
}