{
  "title": "Incendiu anexă gospodărească in comuna Simian, Mehedinti – Piata severineana",
  "content": "Noaptea trecută, pompierii mehedințeni au fost solicitați să intervină pentru stingerea unui incendiu izbucnit la o anexă gospodărească din localitatea Șimian. \n\n La locul evenimentului, au fost mobilizate de urgență două autospeciale de stingere cu apă și spumă din cadrul Detașamentului de Pompieri Drobeta Turnu Severin. \n\n La sosirea forțelor de intervenție, incendiul se manifesta la o anexă gospodărească și o cabană din lemn, pe o suprafață de aproximativ 30 mp. Pompierii militari au localizat si stins incendiul în limitele găsite, împiedicând extinderea flăcărilor. Cauza probabilă de izbucnire a incendiului a fost scurtcircuit electric.\n\nDin fericire, nu au fost înregistrate victime, însă atragem atenția cetățenilor că nerespectarea măsurilor de apărare împotriva incendiilor poate produce tragedii. \n\n Le reamintim acestora că, se interzice folosirea instalaţiilor şi aparatelor electrice defecte sau improvizate, cu conductori neizolaţi, prize sau întrerupătoare defecte, doze şi derivaţii fără capace etc. \n\n De asemenea, se interzice executarea sau modificarea instalaţiilor electrice de către persoane neautorizate. \n\n Este important de reținut că nu trebuie să se alimenteze mai mulţi consumatori electrici din acelaşi prelungitor (sau din aceeaşi priză) în acelaşi timp, deoarece conductorii se încălzesc (mai ales în zona contactelor priză-ştecher) şi izolaţia se topeşte, producând scurtcircuitul electric. \n\n NU este permisă lăsarea sub tensiune, fără supraveghere, a niciunui fel de aparat electric: fier de călcat, reşou, radiator etc.",
  "metadata": {
    "original_file": "Piata_Severineana_0016.html"
  }
}