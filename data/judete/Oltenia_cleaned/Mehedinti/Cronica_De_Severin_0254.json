{
  "title": "FESTIVALUL CONCURS NAȚIONAL „CÂNTECUL DIN MEHEDINȚI” REVINE DUPĂ 15 ANI",
  "content": "După 15 de ani de absență, readucem publicului severinean, și nu numai, Festivalul Concurs Național „Cântecul din Mehedinți”, un eveniment prin care dorim să transmitem generațiilor viitoare bogăția folclorică, datinile și tradițiile poporului român.\n\nNicolae Furdui Iancu, Angelica Stoican și Nicoleta Voica sunt doar câteva dintre vocile remarcabile ce au strălucit în acest concurs național, iar odată cu reluarea sa, ne dorim să facem un arc în timp între aceste minunate voci și tinerii interpreți care urcă pe scenă.\n\nDe asemenea, am relansat Ansamblul „Izvorașul”, o inițiativă prin care aducem în prim-plan valorile culturale ce definesc tradițiile noastre, întărind, astfel, legătura dintre trecut și prezent.\n\nAvem datoria să păstrăm și să promovăm, cu mândrie, moștenirea noastră culturală, aceste tradiții fiind veritabile comori ale identității noastre.",
  "metadata": {
    "original_file": "Cronica_De_Severin_0254.html"
  }
}