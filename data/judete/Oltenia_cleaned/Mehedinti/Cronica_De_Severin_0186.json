{
  "title": "Se mută sediul PRIMĂRIEI",
  "content": "Având în vedere că actuala clădire a Palatului Administrativ, sediu pentru Instituția Prefectului, Consiliul Județean Mehedinți și Primăria municipiului, va intra în reabilitare, primăria Severinului va fi relocată, începând din 1 martie, în fosta clădire a Bancpost, de pe strada Decebal nr. 40 din municipiu. În perioada următoare va demara proiectul de reabilitare energetică a clădirii Palatului Administrativ, în cadrul unui program cu finanțare europeană.\n\nAstfel, începând cu data de 1 martie 2024, Primăria Municipiului va funcționa temporar în imobilul de pe strada Decebal nr. 40, până la finalizarea proiectului. Procesul de relocare a departamentelor Primăriei la noua locație a început deja, iar această tranziție ar putea crea temporar unele dificultăți în desfășurarea activității.\n\nCu toate acestea, se depun eforturi pentru a minimiza impactul asupra funcționării instituției și pentru a reduce disconfortul resimțit de către cetățeni. În intervalul de luni, 26.02– vineri, 01.03, se va efectua transferul echipamentelor de comunicații și a rețelelor de date, ceea ce va implica imposibilitatea desfășurării normale a activităților și a fluxului documentelor. Primăria Municipiului Drobeta-Turnu Severin va putea gestiona doar situațiile de urgență în această perioadă.",
  "metadata": {
    "original_file": "Cronica_De_Severin_0186.html"
  }
}