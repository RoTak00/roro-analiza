{
  "title": "Indemnizație de șomaj pentru absolvenții de liceu sau facultate",
  "content": "Absolvenții de liceu sau de facultate trebuie să se înregistreze la Ocuparea forțelor de muncă în termen de 60 de zile de la terminarea cursurilor dacă vor să primească indemnizația de șomaj. Agenţia Municipală pentru Ocuparea Forţei de Muncă Bucureşti (AMOFM) a anunțat că pentru a beneficia de indemnizație, absolvenţii trebuie să aibă cel puțin 16 ani. Indemnizația de şomaj se acordă pentru o perioadă de 6 luni și reprezintă 50% din valoarea indicatorului social de referinţă al asigurărilor pentru şomaj şi stimulării ocupării forţei de muncă în vigoare, se arată într-un comunicat al AMOFM. În acest an, indicele social de referință (ISR) este de 598 lei, ceea ce presupune că indemnizația lunară de șomaj se va ridica la 299 de lei. „În cazul absolvenţilor de liceu, indiferent dacă au promovat sau nu examenul de Bacalaureat, termenul de 60 de zile se calculează din ziua următoare datei încheierii situaţiei şcolare, stabilită prin reglementările normative în vigoare”. Pentru elevii care nu au situaţia şcolară încheiată la toate materiile, termenul de 60 de zile se calculează de la data promovării examenului de corigenţă, dată înscrisă în adeverinţa eliberată de instituţia de învăţământ, arată reprezentanții AMOFM.",
  "metadata": {
    "original_file": "Cronica_De_Severin_0354.html"
  }
}