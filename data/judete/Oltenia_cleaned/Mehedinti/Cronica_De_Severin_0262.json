{
  "title": "Iar crește salariul minim…",
  "content": "De la 1 ianuarie 2024 intră în vigoare noi norme prin care patronii nu își vor mai putea plăti angajații mai vechi de doi ani cu salariul minim. Anul 2023 este ultimul în care patronii își mai pot plăti angajații mai vechi de doi ani cu salariul minim, conform unei prevederi introduse în 2021 în codul Muncii. Această prevedere a intrat în vigoare de la 1 ianuarie 2022, ceea ce înseamnă că, la începutul lui 2024 angajații mai vechi trebuie să aibă o majorare salarială. Salariul minim pe economie este în acest moment 2.550 de lei brut. De la 1 ianuarie 2024 va fi 3.300 de lei, iar unul din trei români este plătit la acest nivel salarial.\n\n”Începând cu data de 1 ianuarie 2022, salariul de bază minim brut pe țară garantat în plată (…) poate fi aplicat pentru un salariat pentru o perioadă de maxim 24 de luni, de la momentul încheierii contractului individual de muncă. După expirarea perioadei respective, acesta va fi plătit cu un salariu de bază superior salariului de bază minim brut pe țară garantat în plată. Prevederile (…) se aplică și pentru salariatul plătit cu salariul de bază minim brut pe țară garantat în plată, care are deja încheiat un contract individual de muncă, perioada de maxim 24 de luni fiind calculată începând cu data de 1 ianuarie 2022”, prevede OUG 142/2021, care a modificat Codul Muncii.",
  "metadata": {
    "original_file": "Cronica_De_Severin_0262.html"
  }
}