{
  "title": "CETATEA MEDIEVALĂ A SEVERINULUI, PROMOVATĂ DE ZIUA COOPERĂRII EUROPENE",
  "content": "Istoria bogată a Cetății Medievale a Severinului a fost pusă în valoare cu ocazia Zilei Cooperării Europene, un eveniment desfășurat anual în cadrul programelor Interreg, din întreaga Europă.Evenimentul a avut loc la Kladovo, în Cetatea Fetislam, unde standul dedicat Cetății Medievale a Severinului a atras numeroși vizitatori, cu toții având ocazia să descopere istoria cetății noastre, costume medievale și turcești, cărți despre descoperirile arheologice, broșuri informative, precum și instrumente muzicale din epoca medievală. Materialele prezentate au fost obținute prin proiectul „Secretele Cetăților Medievale”, realizat în colaborare cu Primăria Kladovo, prin care promovăm potențialul turistic deosebit al regiunii noastre. Grație acestui parteneriat și eforturilor noastre de promovare, aproape 40.000 de turiști au vizitat Cetatea Medievală a Severinului de la începutul anului, iar acest număr continuă să crească.Vom susține în continuare astfel de proiecte și colaborări, cu scopul de a dezvolta turismul cultural și de a poziționa Severinul ca o destinație turistică de renume internațional.",
  "metadata": {
    "original_file": "Cronica_De_Severin_0043.html"
  }
}