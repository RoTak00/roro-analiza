{
  "title": "MAȘINI DE EPOCĂ, EXPUSE LA DROBETA-TURNU SEVERIN ÎN ACEST WEEKEND",
  "content": "Zeci de mașini istorice, adevărate bijuterii pe roți, vor fi expuse în acest weekend la Drobeta-Turnu Severin, într-un eveniment nou pentru orașul nostru, la care vor participa oaspeți din mai multe județe ale țării. Mașinile de epocă vor putea admirate în zona din fața Fântânii Cinetice. „Invităm toți severinenii și numai sâmbătă, în această locație pentru a vedea mașinile de epocă pe care le vor aduce expozanții în zona Fântânii Cinetice, sunt mașini de care proprietarii lor sunt foarte mândri și credem că prezența lor este mai mult decât binevenită la Drobeta-Turnu Severin. Este prima expoziție organizată de membrii Retromobil Mehedinți în orașul nostru. Vom avea oaspeți din mai multe județe ale Olteniei dar și din Timiș ori Caraș Severin.” Declară Aurel George Vlăduț, șeful Serviciului de Comunicare al Primăriei Drobeta-Turnu Severin. RetroParada Verii este organizată membrii Retromobil Club România (filiala Mehedinți). Ei promit că vizitatorii se vor bucura la Severin, de un eveniment inedit. „Ne vom bucura de mașini care au cel puțin 30 de ani vechime și fac parte din colecțiile personale ale membrilor Retromobil Club România, asociație care a împlinit anul acesta 25 de ani de la înființare. Noi estimăm că vor veni în jur de 25 de mașini, participanți din Mehedinți și județele învecinate.” Spune Panec Virgil președintele asociației din Mehedinți a Retromobil Club România. Expoziția de mașini vechi, de la Drobeta-Turnu Severin va putea fi vizitată gratuit, sâmbătă, pe 8 iulie între orele 10.00 și 14.00.",
  "metadata": {
    "original_file": "Cronica_De_Severin_0341.html"
  }
}