{
  "title": "PROIECT DE LEGE pentru modificarea și completarea Legii nr. 286/2009 privind Codul penal",
  "content": "Proiectul de lege prevede modificarea și completarea Codului Penal în sensul înăspririi pedepselor pentru sustragerea de la executarea unor pedepse privative de libertate. \n\n Această modificare este susținută în condițiile în care s-a constatat existența unui număr semnificativ de cazuri în care persoane față de care s-a dispus o pedeapsă definitivă privativă de libertate persistă în atitudinea de sfidare a legii și se sustrag executării pedepsei.\n\nAstfel, conform propunerilor de modificare și completare a Legii nr. 286/2009 privind Codul Penal, sustragerea de la executarea unei astfel de pedepse este asimilată evadării dacă persoana condamnată la o astfel de pedeapsă nu se prezintă la organul de poliție în termen de șapte zile de la data la care a rămas definitivă hotărârea prin care s-a dispus executarea pedepsei.\n\nÎn cazul hotărârilor care au rămas definitive anterior intrării în vigoare a noilor reglementări termenul acesta de șapte zile curge de la data la care forma completată și modificată a Legii va intra în vigoare.\n\nO altă modificare se referă la pedeapsa aplicată pentru infracțiunea de evadare, care se va adăuga la pedeapsa rămasă neexecutată la data evadării.\n\nDe asemenea, structurile MAI care pun în executare ordinul de dare în urmărire conform Codului de procedură penală vor sesiza organele de urmărire penală competente să efectueze urmărirea penală cu privire la infracțiunile prevăzute în forma modificată și completată a Legii nr. 286/2009 privind Codul Penal.",
  "metadata": {
    "original_file": "Cronica_De_Severin_0270.html"
  }
}