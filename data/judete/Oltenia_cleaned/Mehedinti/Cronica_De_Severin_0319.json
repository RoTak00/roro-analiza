{
  "title": "INVESTIȚIE ISTORICĂ ÎN EDUCAȚIA COPIILOR NOȘTRI",
  "content": "Am semnat împreună cu Ministrul Educației, doamna Ligia Deca, cel mai mare proiect de dotare a infrastructurii școlare din istoria învățământului severinean. Printr-un proiect gigant, având un buget de peste 7 milioane de euro, bani din Planul Național de Redresare și Reziliență, vor fi modernizate și echipate toate unitățile de învățământ: școli, licee și grădinițe.\n\nVom dota peste 500 de săli de clasă, zeci de laboratoare de informatică, științe, precum și cabinete școlare, săli de sport și ateliere de practică. Vom achiziționa: Echipamente digitale (sisteme ALL IN ONE PC, laptopuri, scannere portabile, softuri educaționale, camere videoconferință, imprimante multifuncționale, table interactive); Mobilier complet (mese și scaune, catedre, dulapuri pentru depozitarea materialelor didactice, corpuri vestiar pentru grădiniță); Materiale și echipamente sportive (echipamente pentru gimnastică, mingi de fotbal, baschet, handbal, volei, oină, mese de tenis, saltele); Materiale didactice pentru fiecare tip de laborator, cabinet sau sală de clasă (diferite mulaje, hărți interactive, materiale audiovizuale, jocuri pentru dezvoltarea psihomotricității, softuri educaționale și kituri de evaluare logopedică).\n\nMulțumiri echipei de la fonduri europene, directorilor unităților de învățământ și cadrelor didactice pentru implicarea în acest proiect!Investind în educație, investim în viitorul nostru, ca țară, ca popor. Prioritatea mea a fost și rămâne, în continuare, asigurarea celor mai bune condiții de studiu pentru copiii noștri, adaptate nevoilor actuale.\n\nContinuăm și proiectele pentru reabilitarea clădirilor unităților de învățământ. Avem nevoie de școli moderne, sigure și eficiente din punct de vedere energetic. \n\n #InvestimÎnEducație \n\n #TotulPentruSeverin",
  "metadata": {
    "original_file": "Cronica_De_Severin_0319.html"
  }
}