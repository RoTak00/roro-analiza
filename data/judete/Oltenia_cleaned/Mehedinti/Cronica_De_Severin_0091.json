{
  "title": "CE Oltenia între restructurare și solidaritate",
  "content": "Prelungind cu 3 luni contractele de muncă pentru toate persoanele angajate pe o perioadă determinată, aparent, conducerea CE Oltenia a făcut un pas înapoi, în conflictul de muncă izbucnit la finalul lunii trecute, dar situația nu s-a liniștit. Ba, am putea spune că tensiunile au crescut, odată propunerea ca toți angajații să intre în concediu pentru o perioadă de 4 zile.\n\nMăsura a fost anunțată de sindicaliști, pe surse, fără a fi confirmată sau infirmată de administrație. De altfel, nici nu are cine să o confirme, președintele Directoratului Complexului Energetic Oltenia, Dan Plaveti, aflându-se zilele acestea la București, pentru a lua lumină de la însuși Ministrul Energiei, Sebastian Burduja.\n\nProfitând de această situație, unii sindicaliști au pus paie pe foc, lansând zvonul că toți salariații vor fi trimiși în concediu fără plată pentru 15 zile.\n\nÎn plus, toată lume cunoaște faptul că administrația nu se poate abate prea mult de la planul de restructurare a companiei, care prevede că, până la sfârșitul anului 2024, numărul de personal ar urma să fie redus cu încă 2000 de angajați.\n\nDeja, începând cu data de 1 iulie 2024, Cariera Husnicioara a sistat livrarile de cărbune, închiderea definitivă a ei fiind o problemă administrativă (nu s-a emis încă decizia care să consemneye faptul că ultima carieră de lignit din Mehedinți a fost închisă).",
  "metadata": {
    "original_file": "Cronica_De_Severin_0091.html"
  }
}