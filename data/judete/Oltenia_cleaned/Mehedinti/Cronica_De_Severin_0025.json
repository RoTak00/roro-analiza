{
  "title": "Au revenit incendiile",
  "content": "Și astăzi, intervin peste 50 de pompieri cu două autospeciale de stingere, o autospecială de primă intervenție și comandă, două microbuze, un ATV, saci stingători, atomizoare și unelte genistice pentru limitarea și stingerea acestor incendii izbucnite acum 5 zile. În aceste momente, focarele sunt izolate, fără risc de propagare la gospodăriile cetățenilor.\n\nÎn sprijinul pompierilor, un elicopter Black Hawk, echipat cu sistemul Bambi Bucket din cadrul Inspectoratului General de Aviație, a efectuat, ieri, 21 de aruncări asupra focarelor izbucnite în zona Eibenthal.\n\nPână ieri, 07.11.2024 au fost afectate peste 680 de hectare de litieră și vegetație uscată.\n\nIntervențiile sunt dificile, deoarece flăcările se manifestă în zone abrupte, greu accesibile pentru echipaje și focul riscă să se extindă cu repeziciune din cauza uscăciunii și a curenților de aer care întrețin arderea.\n\nPompierii mehedințeni depun eforturi considerabile în această perioadă, parcurgând ore întregi pe jos, pentru a limita efectele incendiilor de vegetație uscată și fond forestier. Mobilizarea rapidă a efectivelor libere este esențială în gestionarea acestor situații, pompierii reușind să diminueze semnificativ pericolul pentru comunități.",
  "metadata": {
    "original_file": "Cronica_De_Severin_0025.html"
  }
}