{
  "title": "Ce s-a schimbat în Codul Rutier",
  "content": "Guvernul a adoptat modificarea Codului Rutier, pentru a corespunde obiectivului de reducere a numărului de accidente rutiere şi de victime cu 25% până în 2026. \n\n „1. Definirea comportamentului agresiv în conducerea vehiculelor pe drumurile publice precum şi sancţionarea acestui comportament cu amendă cuprinsă între 580 RON şi 725 RON clasa a doua de sancţiuni şi suspendarea exercitării dreptului de a conduce pentru o perioadă de 30 de zile \n\n 2. Regimul de circulaţie pe autostradă şi înăsprirea sancţiunilor pentru nerespectarea regulilor. Se sancţionează fapta privind circulaţia nejustificată a autovehiculelor pe banda de urgenţă a autostrăzilor, cu amendă prevăzută în clasa a patra de sancţiuni, între 1305 şi 2900 lei şi cu aplicarea sancţiunii complementare a suspendării dreptului de a conduce pentru o perioadă de 90 de zile. \n\n 3 Se introduce sancţiunea complementară a suspendării exercitării dreptului de a conduce pentru o perioadă de 120 de zile pentru săvârşirea faptelor privind executarea pe autostradă a manevrelor de întoarcere sau de mers înapoi. \n\n 4. Este trecută într-o clasă superioară de contravenţii, din clasa a doua în clasa a treia de sancţiuni, fapta privind nerespectarea regulilor referitoare la efectuarea manevrei de depăşire şi de neacordare de prioritate, precum şi majorarea perioadei de suspendare a permisului de la 30 de zile la 60 de zile. \n\n 5. Am văzut atâtea tragedii la trecerile la nivel cu calea ferată ceea ce indică o ineficienţă a măsurilor actuale, motiv pentru care se majorează perioada de suspendare a exercitării dreptului de a conduce de la 90 de zile la 120 de zile, în cazul nerespectării regulilor de trecere la nivel cu calea ferată \n\n 6. Este reglementat un nou prag de viteză, respectiv pragul de peste 70 de km pe oră faţă de limita legală, pentru depăşirea căreia se va aplica o perioadă majorată de suspendare a exercitării dreptului de a conduce, respectiv 120 de zile. \n\n 7. Se introduce o nouă contravenţie pentru nerespectarea obligaţiei de a menţine permanent curate parbrizul, luneta şi geamurile laterale ale autovehiculului \n\n 8. S-a constatat o lipsă de eficienţă a punctelor de penalizare aplicate, întrucât, în situaţia depunerii plângerii contravenţionale, termenul de prescripţie a cumulului de puncte nu se suspendă. De aceea, venim cu o nouă reglementare şi se reglementează soluţia de suspendare de drept a termenului de prescripţie de 6 luni pentru cumulul de 15 puncte de penalizare până la rămânerea definitivă a hotărârii judecătoreşti \n\n 9. Se introduce interdicţia de a conduce un vehicul pe drumurile publice în urma condamnării pentru săvârşirea unor infracţiuni la regimul rutier pe teritoriul României pentru titularii de permise de conducere emise de autorităţile altor state. De asemenea, a fost introdusă o facilitate importantă pentru cetăţeni, şi anume posibilitatea susţinerii testului de verificare a cunoştinţelor regulilor de circulaţie care permite reducerea perioadei de suspendare la orice serviciu al Poliţiei Rutiere de pe teritoriul României. \n\n 10. Sunt stabilite norme cu privire la transmiterea datelor de identificare ale şoferului de către proprietarul maşinii, pentru responsabilizarea proprietarului maşinii în sensul identificări în mod cert a persoanei care a condus la un moment dat. \n\n Potrivit notei de fundamentare, proiectul cuprinde mai multe dispoziţii, între care: \n\n * se defineşte comportamentul agresiv în conducerea vehiculelor pe drumurile publice, precum şi sancţiunea corelativă adoptării acestui comportament cu amenda prevăzută în clasa a II-a de sancţiuni (580 lei – 725 lei) şi cu aplicarea sancţiunii contravenţionale complementare a suspendării dreptului de a conduce pentru o perioada de 30 de zile, iar în cazul în care s-a produs un accident de circulaţie din care a rezultat avarierea unui vehicul sau alte pagube materiale se stabileşte amendă prevăzută în clasa a III-a de sancţiuni (870 lei – 1.160 lei) şi cu aplicarea sancţiunii contravenţionale complementare a suspendării dreptului de a conduce pentru o perioadă de 60 de zile; \n\n * se trece într-o clasă superioară de contravenţii fapta de a circula nejustificat cu un autovehicul pe banda de urgenţă a autostrăzii (de la 580 lei – 725 lei la 1.305 lei – 2.900 lei); totodată, sancţiunea contravenţională complementară privind punctele de penalizare (3 puncte de penalizare) se înlocuieşte cu suspendarea exercitării dreptului de a conduce pentru 90 de zile; \n\n * se introduce sancţiunea complementară a suspendării exercitării dreptului de a conduce pentru o perioadă de 120 de zile pentru executarea pe autostradă a manevrei de întoarcere sau de mers înapoi, de a circula sau de a traversa de pe un sens de circulaţie pe celălalt prin zonele interzise, respectiv prin zona mediană sau racordurile dintre cele două părţi carosabile, de a circula în sens contrar direcţiei de mers pe calea unidirecţională; \n\n * se majorează sancţiunea contravenţională complementară de suspendare a exercitării dreptului de a conduce de la 90 de zile la 120 de zile pentru nerespectarea regulilor la trecerea la nivel cu calea ferată; \n\n * se trece într-o clasă superioară de contravenţii fapta privind nerespectarea regulilor referitoare la efectuarea manevrei de depăşire (de la 580 lei – 725 lei la 870 lei – 1.160 lei); totodată, se majorează sancţiunea contravenţională complementară de suspendare a exercitării dreptului de a conduce de la 30 de zile la 60 de zile; \n\n * se trece într-o clasă superioară de contravenţii abaterea de la regulile privind depăşirea, dacă prin aceasta s-a produs un accident de circulaţie din care au rezultat avarierea unui vehicul sau alte pagube materiale (de la 870 lei -1.160 lei la 1.305 lei – 2.900 lei); totodată, se majorează sancţiunea contravenţională complementară de suspendare a exercitării dreptului de a conduce de la 60 de zile la 90 de zile; \n\n * se trece într-o clasă superioară de contravenţii nerespectarea regulilor privind acordarea de prioritate (de la 580 lei – 725 lei la 870 lei – 1.160 lei); totodată, se majorează sancţiunea contravenţională complementară de suspendare a exercitării dreptului de a conduce de la 30 de zile la 60 de zile; \n\n * se trece într-o clasă superioară de contravenţii fapta de a nerespecta regulile privind acordarea de prioritate, dacă prin aceasta s-a produs un accident de circulaţie din care au rezultat avarierea unui vehicul sau alte pagube materiale (de la 870 lei – 1.160 lei la 1.305 lei – 2.900 lei); totodată, se majorează sancţiunea contravenţională complementară de suspendare a exercitării dreptului de a conduce de la 60 de zile la 90 de zile; \n\n * se reglementează un nou prag de viteză, respectiv depăşirea cu peste 70 km/h a limitei legale de viteză, pentru care se va aplica o perioadă majorată de suspendare a exercitării dreptului de a conduce, respectiv 120 de zile; \n\n * în cazul în care prin încălcarea regulilor de circulaţie privind circulaţia pe sens opus, conducerea sub influenţa băuturilor alcoolice ori conducerea pe autostradă s-a produs un accident de circulaţie din care a rezultat avarierea unui vehicul sau alte pagube materiale, perioada de suspendare a exercitării dreptului de a conduce să majorează cu 30 de zile; \n\n * se reglementează interdicţia de a conduce un vehicul pe drumurile publice din România, urmare a condamnării penale pentru săvârşirea unor infracţiuni la regimul rutier pe teritoriul României, pentru titularul de permis de conducere emis de o autoritate străină.",
  "metadata": {
    "original_file": "Cronica_De_Severin_0438.html"
  }
}