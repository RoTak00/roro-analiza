{
  "title": "„Legea porcului”, adoptată",
  "content": "În primă fază, actul normativ, inițiat de parlamentarii UDMR, stabilea că numărul maxim de porci care pot fi crescuți în gospodăriilor necomerciale este de cinci. Față de varianta care trecuse de Senat, la Camera Deputaților au fost eliminate mai multe prevederi.\n\nÎn primul rând, este vorba de prevederea conform căreia creşterea porcinelor poate fi făcută de către persoane fizice în cadrul exploataţiilor noncomerciale de subzistenţă, înregistrate în Sistemul Naţional de Identificare şi Înregistrare a Animalelor – SNIIA, care cresc maxim cinci porci, cu respectarea normelor de igienă şi sănătate publică privind mediul de viaţă al populaţiei, precum şi cu respectarea normelor de biosecuritate şi bunăstare. De asemenea, se elimină prevederea potrivit căreia porcinele sunt crescute numai pentru îngrăşare, fiind interzisă reproducţia în aceste exploataţii, precum şi cea potrivit căreia porcii, carnea şi produsele din carne rezultate în urma sacrificării acestora nu se comercializează şi sunt destinate exclusiv consumului în gospodăria proprie.\n\nDomeniul de aplicare a legii cuprinde porcinele deţinute, inclusiv porcii mistreţi din crescătoriile şi complexurile de vânătoare; porcinele sălbatice; materialul germinativ; produsele de origine animală; subprodusele de origine animală; instalaţiile, mijloacele de transport, echipamentele şi toate materialele şi căile de infectare implicate sau potenţial implicate în răspândirea pestei porcine africane. \n\n Camera Deputaţilor este for decizional în cazul acestui proiect de lege.",
  "metadata": {
    "original_file": "Cronica_De_Severin_0381.html"
  }
}