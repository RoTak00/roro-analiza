{
  "title": "Despre amnistia fiscală",
  "content": "Începând cu data de 1 ianuarie 2025 nivelul penalității de întârziere va crește de la 0,01%, la 0,015% pentru fiecare zi de întârziere. Practic, asta reprezintă o majorare cu 50%. \n\n Măsura face parte dintr-un proiect cu mai multe modificări fiscale și bugetare, care include și partea legată de amnistie fiscală. De asemenea, documentul prevede că penalitatea de nedeclarare sau declarare incorectă crește de la 0,08% la 0,1% pentru fiecare zi de întârziere. Se va calcula începând cu ziua imediat următoare scadenței și până la data stingerii sumei datorate, inclusiv.\n\nÎn ceea ce privește taxele locale, nivelul majorării de întârziere crește de la 1% la 1,5% din cuantumul obligațiilor fiscale principale neachitate în termen, calculată pentru fiecare lună sau fracțiune de lună, începând cu ziua imediat următoare termenului de scadență și până la data stingerii sumei datorate, inclusiv. Proiectul prevede și o amnistie fiscală pentru firme, PFA, persoanele fizice și alte categorii de contribuabili.\n\nVor putea beneficia de ștergerea a 85% din dobânzi și penalități cei care plătesc obligațiile principale restante la 31 august 2024. Pentru a beneficia de această amnistie, cei interesați vor trebui să depună o declarație rectificativă în perioada 1 septembrie – 15 decembrie 2024. În plus, proiectul mai prevede că un procent de 10% din obligațiile bugetare principale restante vor putea fi transformate în credit fiscal. Și în acest caz termenele sunt tot 1 septembrie – 15 decembrie 2024.\n\nPentru a beneficia de acest procent, trebuie ca datoriile restante la 31 august care au fost achitate să depășească 500.000 lei la contribuabilii mici, 1,5 milioane lei la cei mijlocii și 5 milioane lei pentru cei mari. Creditul fiscal va putea fi utilizat pentru o perioadă de 3 ani de la data depunerii solicitării.",
  "metadata": {
    "original_file": "Cronica_De_Severin_0052.html"
  }
}