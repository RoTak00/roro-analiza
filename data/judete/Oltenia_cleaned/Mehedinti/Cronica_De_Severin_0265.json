{
  "title": "Amenzile NU mai pot fi plătite la jumătate din minim în termen de 15 zile",
  "content": "Măsura este inclusă într-o lege recent oficializată și se va aplica din 11 noiembrie 2023. Practic, prin Legea 296/2023 (art. LVIII, LXIX, LXX), autoritățile elimină facilitatea plății amenzilor la jumătate, în termen de 15 zile, pentru domeniile fiscal, contabil și financiar. De ce? Pentru a spori conformarea voluntară și pentru a întări disciplina fiscală și disciplina financiar-contabilă în rândul contribuabililor.\n\nConcret, măsura se aplică din 11 noiembrie 2023 și acoperă amenzile prevăzute de următoarele acte normative: Legea nr. 207/2015 privind Codul de procedură fiscală; Legea nr. 227/2015 privind Codul fiscal; Legea contabilității nr. 82/1991; Legea nr. 70/2015 pentru întărirea disciplinei financiare privind operaţiunile de încasări şi plăţi în numerar; OUG nr. 28/1999 privind obligația operatorilor economici de a utiliza aparate de marcat electronice fiscale; OUG nr. 41/2022 pentru instituirea Sistemului naţional privind monitorizarea transporturilor rutiere de bunuri cu risc fiscal ridicat RO e-Transport; anumite amenzi din Legea 296/2023.\n\nFirmele și persoanele fizice amendate „nu beneficiază de posibilitatea achitării, în termen de 15 zile de la data înmânării sau comunicării procesului-verbal, a jumătate din minimul amenzii prevăzute de actul normativ.” Referitor la amenzile contravenționale aplicate, anterior intrării în vigoare a Legii 296/2023 (30 octombrie 2023), în temeiul actelor normative enumerate mai sus, Legiuitorul prevede că plata se realizează potrivit prevederilor legale vechi (adică cele în vigoare la momentul întocmirii actului de constatare și sancționare).",
  "metadata": {
    "original_file": "Cronica_De_Severin_0265.html"
  }
}