{
  "title": "3000 lei pentru o mașină veche",
  "content": "Proprietarii maşinilor mai vechi de 15 ani ar putea primi de la autorităţi câte 3.000 de lei pentru a le duce la casare, fără a achiziţiona în schimb un autoturism nou, aşa cum se întâmplă în cazul Rabla. Administraţia Fondului pentru Mediu (AFM), în parteneriat cu autorităţile locale, vor plăti pentru trimiterea la fier vechi a acestor maşini prin intermediul unui program complementar Rabla, o sumă de bani, care poate fi folosită după cum vrea proprietarul rablei predate. Singura condiţie e să fii proprietar al unei maşini mai vechi de 15 ani, pe care vrei să o valorifici, iar suma poate fi mai mare sau mai mică în funcţie de posibilităţile administraţiilor locale. AFM şi Ministerul Mediului lucrează încă la definitivarea acestui program, care va fi prezentat zilele viitoare.",
  "metadata": {
    "original_file": "Cronica_De_Severin_0446.html"
  }
}