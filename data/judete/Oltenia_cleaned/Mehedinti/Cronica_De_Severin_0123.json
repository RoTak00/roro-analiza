{
  "title": "Accident feroviar cercetat de polițiști",
  "content": "La data de 15 mai a.c., ora 10.45, Poliția municipiului Drobeta-Turnu Severin a fost sesizată cu privire la faptul că, în localitatea Prunișor, o persoană ar fi fost lovită de un tren. Din cercetările efectuate de polițiștii care s-au deplasat la locul evenimentului, a reieșit faptul că o femeie de 68 de ani, ar fi fost accidentată mortal, după ce a fost lovită de tren în localitatea Prunișor. Trupul neînsuflețit a fost transportat la Serviciul de Medicină Legală în vederea efectuării necropsiei. Conductorul trenului a fost testat cu aparatul alcooltest, rezultatul fiind negativ.\n\nAccidentul a avut loc între stațiile Prunișor și Gârnița. La fața locului, au intervenit echipaje de pompieri, echipaje ale SAJ și poliția, pentru cercetări. S-a deschis dosar penal pentru ucidere din culpă. „În jurul orei 10:30, mecanicul trenului de marfă 67042, care aparține operatorului național de transport feroviar de marfă, a anunțat că a accidentat o persoană surprinsă pe linia de cale ferată între stațiile Prunișor și Gârnița (linie simplă), la km 338+000. Menționăm faptul că, în intervalul orar necesar desfășurării cercetărilor la locul accidentului de către organele abilitate, trenurile IR 72, care circulă în relația București Nord – Curtici, și IRN 348, care circulă în relația Arad – București Nord, staționează temporar în gările Prunișor, respectiv Balota.\n\nCompania Națională de Căi Ferate CFR SA transmite scuze călătorilor pentru disconfortul creat și îi asigură că reluarea traficului feroviar, în urma accidentelor, este strict condiționată de finalizarea cercetărilor desfășurate de organele abilitate la fața locului”, anunță CFR SA.",
  "metadata": {
    "original_file": "Cronica_De_Severin_0123.html"
  }
}