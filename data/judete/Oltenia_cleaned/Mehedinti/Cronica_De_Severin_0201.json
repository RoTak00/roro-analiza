{
  "title": "Programul „Noua casă”",
  "content": "Guvernul a adoptat continuarea programului „Noua Casă” în 2024, cu un plafon total de garanții de 1 miliard de lei. Programul a contribuit nemijlocit la stabilizarea și la maturizarea pieței imobiliare, precum și a pieței creditelor ipotecare.\n\nNoua Casă 2024 se acordă în lei, pentru achiziția unei singure locuințe, iar valoarea maximă a creditului pe care îl poți accesa este de:\n• 66.500 euro – pentru locuințe al căror preț este de maximum 70.000 euro, avansul solicitat fiind de 5%;\n• 119.000 euro – pentru locuințe al căror preț este de maximum 140.000 euro, în acest caz avansul solicitat este de 15%. Programul este destinat persoanelor fizice care doresc să cumpere o locuință prin credit bancar garantat de stat. În anul 2023 au fost acordate 1.940 de garanții în valoare totală de 245,7 milioane lei, cu o valoare a creditelor de aproximativ 485 milioane de lei.\n\nDin momentul lansării Programului Prima Casă, în anul 2009, până la finele lunii decembrie 2023, au fost acordate 333.219 garanții și promisiuni de garantare în valoare totală de 31,57 miliarde lei, ce au susținut credite în valoare de 63,8 miliarde lei. În anul 2024 se vor putea înscrie în Program și finanțatori care nu au participat în Program în anul precedent. Ei au un termen de 7 zile lucrătoare de la data intrării în vigoare a prevederilor Hotărârii de Guvern să transmită către FNGCIMM cererile de înscriere în etapa 2024 a Programului, precum şi solicitările de alocare de plafoane de garantare.",
  "metadata": {
    "original_file": "Cronica_De_Severin_0201.html"
  }
}