{
  "title": "Aniversare deosebită la Eșelnița, unde s-au marcat 540 de ani de la atestarea documentară",
  "content": "Alături de Preasfințitul Nicodim, Episcopul Severinului și Strehaiei, prefectul județului Mehedinți, Alin Isuf și vicepreședintele Consiliului Județean Mehedinți, Ionică Negru, am participat la evenimentele organizate de primarul Marius Vâșcă pentru a comemora și cinsti eroii comunității și pentru a onora zestrea culturală moștenită. Prima atestare documentară datează de la 25 februarie 1484 într-un act prin care Matei Corvin i-a donat lui Iacob Gârlișteanu o serie de moșii printre care și cea de la Eșelnița.\n\nAșezarea actuală datează din 1970, când în urma construirii Hidrocentralei Porțile de Fier I, nivelul lacului de acumulare a crescut cu aproximativ 20 metri, ceea ce a generat strămutarea a aproximativ 24 de așezări de pe malurile românesc și sârbesc, între care și Eșelnița. Vorbim, așadar, despre un trecut dificil, despre momente de cumpănă care nu au fost depășite fără sacrificiu.\n\nCând vorbim despre ceea ce este Eșelnița astăzi, nu putem să nu vorbim despre oamenii care s-au pus în slujba comunității și vreau să îi felicit pe primarii Marius Vâșcă și Ioan Ciuru, cu care eu am avut o colaborare administrativă foarte bună și îi felicit pentru faptul că au reușit să aducă în localitate fonduri europene și guvernamentale pentru o serie de investiții care au venit în sprijinul oamenilor pentru un trai mai bun! Cinste eroilor comunei Eșelnița! La mulți ani, Eșelnița! Multă sănătate locuitorilor comunei!",
  "metadata": {
    "original_file": "Cronica_De_Severin_0181.html"
  }
}