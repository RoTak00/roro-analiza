{
  "title": "Noi reguli pentru șoferi",
  "content": "Un proiect de directivă europeană care este în dezbatere acum va aduce noi reguli pentru șoferi. Documentul face referire la modul în care vor fi eliberate permisele de conducere, vor exista reguli uniformizate la nivel european, dar aduce și unele restricții pentru șoferii începători.\n\nDacă documentul va fi aprobat, permisele din categoriile pentru amatori (seriile A și B) vor avea valabilitatea crescută la 15 ani, de la 10 ani cum este în prezent. Pe de altă parte, restul categoriilor, considerate pentru profesioniști, în general, vor avea o valabilitate de numai 5 ani, iar testele medicale vor fi obligatorii la fiecare preschimbare.\n\nApoi, permisul se va putea lua de la vârsta de 17 ani pentru categoria B, dar nu vorbim de secțiunea de vehicule care este astfel catalogată în prezent.\n\nAceasta va fi împărțită în două categorii B (vehicule de cel mult 1.750 de kilograme) și B+ (vehicule de cel mult 3.500 de kilograme), iar minorii vor avea acces numai la cele din categoria B și nu vor putea conduce autorulote, de exemplu. \n\n În plus, adolescenții nu vor putea conduce singuri chiar dacă au carnet, ci numai însoțiți de o persoană cu cel puțin trei ani experiență în șofat.\n\nÎn plus, începătorii vor avea interdicție de a conduce noaptea în intervalul orar 00:00-06:00.\n\nProiectul de directivă europeană mai prevede că șoferii începători sub doi ani vechime trebuie să evite să circule pe autostradă, iar dacă o fac sunt obligați să circule cu cel mult 90 de kilometri la oră și pe prima bandă. Conform legilor internaționale instructorii nu au voie să intre cu mașina de școală pe un astfel de sector de drum.",
  "metadata": {
    "original_file": "Cronica_De_Severin_0221.html"
  }
}