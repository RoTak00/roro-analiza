{
  "title": "Mineritul din Mehedinți, la final",
  "content": "Cariera Husnicioara a rămas fără licență de exploatare, începând cu data de 31 octombrie 2024 și începând cu 1 ianuarie s-a închis definitiv, marcând astfel finalul unei epoci.\n\nObiectivul minier a fost aprobat la nivel de amplasament şi indicatori tehnico-economici prin proiectul de execuţie “ Deschiderea şi punerea în exploatare a bazinului minier Husnicioara la o capacitate de 2200 mii tone/an lignit ”. Indicatorii au fost aprobaţi prin H.C.M. nr. 28/24.03.1983 , deși studiul de fezabilitate (aprobat prin Decretul 84/1982) vorbea de o capacitate maxima de 4470 mii tone/an.\n\nÎn principal cariera a furnizat lignit (de bună calitate) pentru termocentrala Halânga, însă, odata cu închiderea acesteia, a fost destul de clar ca nici cariera Husnicioara nu va putea supraviețui prea mult.\n\nÎn ultima perioadă cariera mai lucra doar cu 2 excavatoare si circa 300 de angajați, din care aproape 100 aveau contract pe perioada determinată. Acum, sunt practic la mâna conducerii CE OLTENIA, care nu vrea să le prelungească aceste contracte, justificând că nu are unde să-i redistribuie.\n\nÎn fapt, toate carierele miniere ale CE Oltenia vor fi închise în câțiva ani, lăsând în urmă oameni supărați, dezamăgiți și uriașe probleme de mediu.",
  "metadata": {
    "original_file": "Cronica_De_Severin_0005.html"
  }
}