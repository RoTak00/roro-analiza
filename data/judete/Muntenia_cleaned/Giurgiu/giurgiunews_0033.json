{
  "title": "AM INTRAT ÎN SCHENGEN, DAR ÎNCERCĂRILE DE CONTRABANDĂ CONTINUĂ LA VAMA GIURGIU",
  "content": "Bunuri în valoare de 771.000 de lei, fără documente de provenienţă, au fost confiscate de poliţiştii de frontieră giurgiuveni de la un cetăţean turc ce le transporta ascunse în cala unui autocar de transport persoane ce se deplasa pe DN 5 Giurgiu-Bucureşti.\n\n„Poliţiştii de frontieră giurgiuveni au oprit pentru control, pe DN 5, Giurgiu-Bucureşti, la kilometrul 62, un autocar, care aparţine unei firme de transport persoane la volanul căruia se afla un cetăţean turc, în vârstă de 39 de ani. Cu ocazia efectuării controlului asupra mijlocului de transport, poliţiştii de frontieră giurgiuveni au descoperit, ascunse printre bagajele aflate în cala autocarului, bunuri în valoare de 771.000 de lei constând în tricouri şi parfumuri, toate purtând însemnele unor mărci cunoscute şi susceptibile de a fi contrafăcute, care aparţineau unui pasager, de cetăţenie turcă. Persoana în cauză nu deţinea documente de provenienţă pentru aceste produse”, se arată într-un comunicat de presă, emis miercuri, de ITPF Giurgiu.\n\nÎn această situaţie, bunurile fără documente au fost ridicate în vederea continuării cercetărilor, iar în cauză autorităţile efectuează cercetări pentru săvârşirea infracţiunii de punere în circulaţie a unui produs purtând o marcă identică sau similară cu o marcă înregistrată pentru produse identice sau similare şi care îl prejudiciază pe titularul mărcii înregistrate, urmând ca la finalizarea acestora, să fie propuse soluţii legale prin unitatea de parchet.",
  "metadata": {
    "original_file": "giurgiunews_0033.html"
  }
}