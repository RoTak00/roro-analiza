{
  "title": "INVESTIȚIE DE 75 DE MILIOANE DE EURO LA GIURGIU: O FABRICĂ CE VA PRODUCE HÂRTIE SPECIALĂ",
  "content": "♦ Fabrica va avea o capacitate de producţie de circa 120.000-130.000 de tone, iar majoritatea producţiei va fi pentru export ♦ Despre programul de reindustrializare a României anunţat recent de Ciucă şi Ciolacu, antreprenorul şi industriaşul Vladimir Cohn spune că trebuie urmărit dacă se va materializa sau dacă declaraţiile făcute sunt doar parte a campaniei electorale.\n\nAntreprenorul Vladimir Cohn, cunoscut pentru busi­nessurile sale în domeniul producţiei de hârtie, construieşte o nouă fabrică la Giurgiu, în care se va produce hârtie specială care va înlocui pungile de plastic. Investiţia se ridică la 75 mil. euro, spune el, iar producţia ar putea începe la finalul anului viitor.\n\n„Noua fabrică de la Giurgiu va produce hârtie specială care va înlocui pungile de plastic. E o producţie destul de mare, de 120.000-130.000 de tone. Hârtia este produsă din maculatură. Majoritatea producţiei va fi pentru export. Investiţia va fi în jur de 75 mil. euro şi fabrica va crea circa 200 de locuri de muncă. Nu există nicio capacitate în România care să producă hârtie de pungi. Acesta e un domeniu foarte specializat, o nişă de piaţă care trebuie satisfăcută şi care acum este acoperită doar din import. Vom aplica şi pentru ajutor de stat“, a spus Vladimir Cohn în timpul emisiunii online de business ZF Live.\n\nVladimir Cohn este unul dintre cei mai puternici şi totodată discreţi antreprenori români. El a vândut în 2018 firmele EcoPack Ghimbav şi EcoPaper Zărneşti grupului britanic DS Smith, într-o tran­zacţie care s-a ridicat la aproxi­mativ 208 mil. euro. La momentul vânzării, cele două companii ajunseseră la afaceri consolidate de 50 mil. euro, fiind lideri pe segmentele lor de business.",
  "metadata": {
    "original_file": "giurgiunews_0038.html"
  }
}