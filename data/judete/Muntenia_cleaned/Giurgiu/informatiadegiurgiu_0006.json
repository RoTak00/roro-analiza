{
  "title": "Guvernările PNL au acordat o atenție deosebită integrării României în spațiul Schengen, declara liberalul Dan Motreanu",
  "content": "Austria renunță la veto-ul său împotriva extinderii spațiului Schengen. Vom avea o decizie privind aderarea completă a României la spațiul Schengen în cadrul Consiliului pentru Afaceri Interne de la Bruxelles, programat săptămâna aceasta.\n\nIntrarea României în spațiul Schengen este rezultatul eforturilor depuse de miniștrii liberali: Cătălin Predoiu (ministrul Afacerilor Interne) și Luminița Odobescu (ministra Afacerilor Externe).\n\nGuvernările PNL au acordat o atenție deosebită integrării României în spațiul Schengen, un exemplu elocvent în acest sens fiind închiderea MCV, obținută în urma reformelor realizate de un ministru liberal al Justiției. Toți reprezentanții PNL care au condus ministerele Afacerilor Interne, Justiției și al Afacerilor Externe în ultimii patru ani de zile au considerat dosarul Schengen o prioritate.\n\nLa 31 martie, România a intrat în spațiul Schengen cu frontierele aeriene și maritime. Toți românii care pleacă spre țări din spațiul Schengen sau vin în România din acest spațiu, printr-unul din cele 17 aeroporturi din țară, beneficiază de ridicarea controalelor la punctele de frontieră. Călătorii nu mai sunt supuși controlului de frontieră pentru verificarea documentelor, putând merge direct către porțile de îmbarcare, similar cu zborurile interne.\n\nPartidul Popular European, formațiunea europeană din care face parte PNL, susține aderarea României la spațiul Schengen, fapt reafirmat cu prilejul Congresului PPE desfășurat în luna martie la București.",
  "metadata": {
    "original_file": "informatiadegiurgiu_0006.html"
  }
}