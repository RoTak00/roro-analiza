{
  "title": "”BOLT” A AJUNS ȘI LA GIURGIU. CLIENȚII SE BUCURĂ, TAXIMETRIȘTII... PLÂNG",
  "content": "Compania Bolt a lansat serviciile în municipiul Giurgiu și caută șoferi pentru transportul de persoane. Această expansiune a fost anunțată recent, iar compania oferă acum posibilitatea de a colabora prin înregistrarea ca șofer partener, fie în cadrul unei flote existente, fie cu firma proprie.\n\nGiurgiu, cu o populație de aproximativ 50.000 de locuitori, devine astfel al 30-lea oraș din România deservit de Bolt.\n\nCompania subliniază importanța atestatului pentru transportul de persoane în regim de închiriere, necesar pentru desfășurarea activității.\n\nÎn plus, Bolt oferă și servicii de food delivery și închiriere de trotinete electrice, având o cifră de afaceri de 107 milioane de lei în 2022 – anunță reprezentanții companiei într-un comunicat de presă.\n\nReacțiile giurgiuvenilor au apărut rapid, iar părerile sunt împărțite: în timp ce clienții care au încercat, deja, serviciile companiei se declară foarte mulțumiți – în special de preț – taximetriștii sunt cei mai înfocați adversari ai apariției noului transportator în Giurgiu.\n\nRămâne de văzut cât succes va avea Bolt la Giurgiu și dacă clienții vor opta pentru acest serviciu, în detrimentul celor oferite de taxiurile din oraș.",
  "metadata": {
    "original_file": "giurgiunews_0039.html"
  }
}