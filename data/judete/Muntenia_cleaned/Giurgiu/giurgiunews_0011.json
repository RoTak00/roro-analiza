{
  "title": "INTERVENȚIA RAPIDĂ A POMPIERILOR A SALVAT DOUĂ LOCUINȚE LA JOIȚA",
  "content": "Două locuințe au fost salvate de pompieri, joi după-amiază, în localitatea Joița. Un incendiu violent a izbucnit în magazia dintr-o gospodărie, punând în pericol, atât casa din curtea respectivă, cât și locuința vecinilor.\n\nLa fața locului s-au deplasat pompierii din cadrul Detașamentului Bolintin Deal, cu o autospecială de stingere, o cisternă și o ambulanță SMURD.\n\nAceștia au constatat faptul că o anexă ardea generalizat, în interior fiind depozitate materiale plastice, lemnoase, textile și alte bunuri.\n\nCel mai probabil incendiul s-a produs din cauza scânteilor purtate de vânt și căzute pe materialele combustibile din magazie.\n\nAtragem atenția asupra faptului că folosirea focului deschis pentru arderea gunoaielor, a deșeurilor și a altor materiale combustibile poate avea consecințe grave.\n\nFlăcările se pot extinde cu repeziciune pe o suprafață mare, iar în condiții de vânt, incendiile pot deveni și mai periculoase dacă se manifestă aproape de case, anexe, rețele de electricitate sau de locuri cu pericol de explozie.",
  "metadata": {
    "original_file": "giurgiunews_0011.html"
  }
}