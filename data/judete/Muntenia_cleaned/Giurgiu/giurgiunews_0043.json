{
  "title": "ȘI TOTUȘI... PIEDONE NU ESTE SENATOR!",
  "content": "Situație fără precedent: BEC lasă vacante două posturi de senator, lăsându-l pe Cristian Popescu Piedone în afara Parlamentului.\n\nBiroul Electoral Central tranșează situația funcțiilor de senator din Giurgiu și Ialomița. Pentru că Partidul Oamenilor Tineri (POT), căruia i s-ar fi cuvenit cele două posturi, nu a avut candidați la Senat în cele două județe, BEC interpretează legea în sensul rămânerii vacante a funcțiilor.\n\nInițial, președintele AEP, Toni Greblă, afirma că mandatele vor fi trase la sorți, în temeiul art. 94 alin. (8) litera c) din Legea nr. 208/2015 privind alegerea Senatului şi a Camerei Deputaţilor.\n\n„Eu spun ce zice legea. În momentul în care, la redistribuire – pentru că este vorba de redistribuirea mandatelor aici, nu este vorba de mandate întregi – unui anume competitor politic, pe redistribuire, repet, i-ar mai reveni un mandat şi acea formaţiune n-are competitor desemnat, deci a desemnat mai puţini candidaţi decât să i-ar fi permis legea să obţină, atunci acel mandat, care nu poate să aparţină POT pentru că, efectiv, nu are candidat, va fi tras la sorţi dintre toate celelalte partide care au trecut pragul de 5%. Şi, deci, între celelalte şase formaţiuni politice va fi organizată, la sediul Biroului Electoral Central, o tragere la sorţi şi acel mandat va reveni celui care va atrage lozul câştigător”, a precizat Toni Greblă.\n\nBiroul Electoral Central a interpretat însă diferit textul de lege, stabilind că madatele trebuie să rămână neatribuite, în condițiile în care POT nu are candidați, precizează surse din cadrul BEC citate de ziarulprofit.ro.",
  "metadata": {
    "original_file": "giurgiunews_0043.html"
  }
}