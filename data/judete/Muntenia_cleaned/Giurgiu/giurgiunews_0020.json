{
  "title": "COPIII DIN GRIJA DGASPC BOLNAVI DE GRIPĂ ÎNCEP SĂ SE ÎNSĂNĂTOȘEASCĂ",
  "content": "Doi dintre cei patru copii din cadrul unei case de tip familial pentru minori cu handicap grav, din municipiul Giurgiu, internaţi în spital după ce au fost confirmaţi cu gripă de tip A, au fost externaţi.\n\n„La spital, în Bucureşti sunt în continuare internaţi doi copii, unul de 4 ani, internat din data de 19 ianuarie şi unul 9 ani, internat din 20 ianuarie, iar cei doi internaţi la Giurgiu au fost externaţi şi, la recomandarea medicului, mai urmează tratament medical în casa de tip familial”, a declarat marţi, pentru AGERPRES, reprezentanta în relaţia cu mass-media din cadrul DGASPC Giurgiu, Denisa Cristescu.\n\nMenţionăm faptul că, din cei opt copii ai unei case de tip familial din municipiul Giurgiu, doi au fost internaţi la Spitalul „Marie Curie” din Bucureşti, doi, la Spitalul Judeţean Giurgiu, doi au primit tratament în casa de tip familial, iar altor doi le-a fost recomandat tratament împotriva gripei de tip A, „dat fiind faptul că a existat contact direct cu beneficiarii diagnosticaţi”, ca urmare a consultului medicului ambulanţei. În prezent doar doi din cei şase copii aflaţi în casa de tip familial, respectiv cei doi externaţi de la Spitalul Judeţean Giurgiu, mai urmează tratament în casa de tip familial.\n\nTotodată, DGASPC Giurgiu a informat DSP Giurgiu şi a luat măsuri imediate după confirmarea cazurilor de gripă prin dezinfectarea spaţiilor utilizând soluţii pe bază de clor şi alte substanţe dezinfectante, folosirea echipamentului de protecţie, respectiv măşti, mănuşi, halate şi botoşi, pentru gestionarea corespunzătoare a acestor situaţii şi limitarea riscurilor epidemiologice.",
  "metadata": {
    "original_file": "giurgiunews_0020.html"
  }
}