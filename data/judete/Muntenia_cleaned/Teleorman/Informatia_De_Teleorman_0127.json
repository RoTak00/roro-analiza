{
  "title": "Două bătrâne din Suhaia, tâlhărite şi lovite cu bestialitate. Agresorul a mai fost condamnat pentru tentativă de viol",
  "content": "Toma Mihai Petre, un bărbat de 25 de ani, din comuna Suhaia, este acuzat că ar fi tâlhărit şi lovit două bătrâne din aceeaşi localitate. Pe numele acestuia, poliţiştii au deschis un dosar penal pentru tâlhărie calificată, iar oamenii din zonă spun că bărbatul are antecedente penale, fiind condamnat pentru tentativă de viol.\n\n„În această dimineață, polițiștii din cadrul Secției nr. 12 Zimnicea au fost sesizați cu privire la faptul că, în cursul serii de ieri, două bătrâne din comuna Suhaia, de 80, respectiv 85 de ani, au fost agresate de către o persoană necunoscută și au fost deposedate de diferite bunuri și bani. Polițiștii care s-au deplasat la fața locului au constatat că victimele necesită îngrijiri medicale, sens în care a fost solicitată ambulanța”, se arată într+un comunicat de presă al IPJ Teleorman.\n\nÎn cauză, politiștii au întocmit dosar penal sub aspectul săvârșirii infracțiunilor de tâlhărie calificată, în urma investigațiilor efectuate fiind identificată persoana bănuită de comiterea faptelor, un tânăr în vârstă de 25 de ani din localitate. Cercetările sunt continuate sub coordonarea Parchetului de pe lângă Judecătoria Zimnicea în vederea stabilirii întregii activități infracționale.",
  "metadata": {
    "original_file": "Informatia_De_Teleorman_0127.html"
  }
}