{
  "title": "Un proaspăt șofer a fost prins drogat la volan",
  "content": "Un șofer în vârstă de doar 18 ani a fost prins drogat la volan. Acesta s-a ales cu dosar penal pentru conducere sub influența substanțelor psihoactive.\n\nPolițiștii din cadrul Biroului Rutier Turnu Măgurele au întocmit un dosar penal și desfășoară cercetări în cazul unui tânăr de 18 ani, depistat în timp ce conducea un autoturism pe raza localității Segarcea – Deal, cu suspiciunea că s-ar afla sub influența substanțelor psihoactive.\n\nÎn noaptea de 03/04.11.2023, în jurul orei 00:30, polițiștii au oprit tânărul din comuna Lița, în timp ce se afla la volan în localitatea menționată. Testarea cu aparatul etilotest a indicat că nu se afla sub influența alcoolului, dar testarea cu aparatul drugtest a furnizat indicii cu privire la o posibilă prezență a substanțelor psihoactive.\n\nTrebuie menționat că acest rezultat nu constituie probă în cadrul dosarului penal, iar tânărul a fost condus la o unitate medicală pentru recoltarea de probe biologice, necesare stabilirii precise a consumului de substanțe interzise.\n\nCercetările sunt în curs sub coordonarea Parchetului de pe lângă Judecătoria Turnu Măgurele pentru a stabili cu exactitate circumstanțele și responsabilitățile în acest caz.",
  "metadata": {
    "original_file": "TRNews_0139.html"
  }
}