{
  "title": "O femeie din Alexandria, înşelată de persoane necunoscute. Escrocii s-au dat drept medici şi i-au cerut 750 de euro şi 1.000 de lei",
  "content": "La data de 27 august a.c., în jurul orei 19:30, Poliția Municipiului Alexandria a fost sesizată prin apel la numărul unic de urgență 112 de către o femeie în vârstă de 56 de ani, din localitate, cu privire la faptul că a fost înșelată de către persoane necunoscute care au indus-o în eroare, prin folosirea de nume și calități mincinoase, informând-o că fiul său a suferit un accident rutier și necesită îngrijiri medicale urgente, îngrijiri pentru care trebuie să plătească urgent bani.\n\nÎn baza sesizării, a fost constituită echipa operativă, stabilindu-se următoarele: Potrivit declarației persoanei vătămate, la data de 27 august a.c., în jurul orei 18:30, a fost apelată pe tefonul fix, apoi pe cel mobil, de către persoane necunoscute de sex masculin cu care a purtat conversații, acestea recomandându-se a fi medici, asistenți medicali și polițiști, informând-o că fiul său a fost victima unui accident rutier și necesită urgent o intervenție chirurgicală la coloana vertebrală, sens în care i s-a cerut să plătească un avans.\n\nUrmând indicațiile telefonice, femeia s-a deplasat în spatele clădirii Spitalul Județean Alexandria, unde s-a întâlnit cu o persoană pe care nu o cunoaște și i-a înmânat 750 euro și 1000 lei.\n\nÎn cauză a fost întocmit dosar penal sub aspectul săvârșirii infracțiunii de înșelăciune, în care se efectuează cercetări sub îndrumarea unui procuror din cadrul Parchetului de pe lângă Judecătoria Alexandria pentru identificarea autorilor și tragerea lor la răspundere penală.",
  "metadata": {
    "original_file": "Informatia_De_Teleorman_0200.html"
  }
}