{
  "title": "Mecanicul de tren care a provocat accidentul de luni a fost reținut de poliție",
  "content": "Mecanicul trenului IR 1822, Arad – București Nord care a provocat accidentul feroviar de la începutul săptămânii a fost reținut pentru 24 de ore. Acesta a fost prezentat Parchetului de pe lângă Judecătoria Roșiori de Vede, cu propunere de punere în mișcare a acțiunii penale, procurorul dispunând măsura preventivă a controlului judiciar, pentru 60 zile.\n\n12 persoane rănite, dintre care 4 transportate la spital și 8 nu au necesitat acest lucru, însă au fost asistate medical la fața locului. Dintre cele 4 victime, un bărbat de circa 46 de ani și o femeie de aproximativ 30 de ani au fost transportate la UPU Alexandria, cu traumatisme la nivelul membrelor și capului, conștiente și cooperante, iar alte două persoane, un bărbat de circa 59 de ani și o femeie de aproximativ 61 de ani au fost transportate la Spitalul Municipal din Roșiorii de Vede, cu traumatisme la nivelul membrelor.\n\nAcestea au fost urmările accidentului feroviar produs în județul Teleorman, între localitățile Măldăeni și Roșiori de Vede. Trenul care circula pe ruta Arad – București a frânat brusc pentru a evita o ciocnire cu un marfar.\n\nCFR a transmis, într-un comunicat, că „din cauza deraierii la intrare în stația Roșiori Nord a unui vagon din compunerea unui tren de marfă, ciculația trenurilor se desfășoară cu dificultate”.\n\nCeilalți pasageri din tren au fost preluați de trenul IR 79, Budapesta – București Nord. Până la restabilierea circulației în condiții normale, sunt posibile și alte întârzieri în circulația trenurilor de călători, a mai anunțat compania feroviară.",
  "metadata": {
    "original_file": "TRNews_0209.html"
  }
}