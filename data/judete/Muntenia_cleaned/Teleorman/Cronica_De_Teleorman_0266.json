{
  "title": "FOTO | Accident grav pe DN 6: trei persoane au fost rănite. Un tânăr a fost preluat de un elicopter SMURD | Cronica de Teleorman / Ştiri din Teleorman şi nu numai",
  "content": "Trei persoane au fost rănite, sâmbătă, într-un accident produs pe E70, în apropierea localităţii Prunaru, din judeţul Teleorman, după ce două autoturisme s-au ciocnit. Una dintre victime, un tânăr în vârstă de 24 de ani, şofer al unuia dintre autoturisme, aflat în stare gravă, a fost preluat de un elicopter SMURD şi dus la spitalul Floreasca din Capitală. Alte două persoane au fost transportate la spital, pentru îngrijiri medicale. \n\n \n\n „Deplasați la fața locului, polițiștii din cadrul Serviciului Rutier au constatat faptul că, în timp ce un tânăr de 24 de ani, din orașul Voluntari, județul Ilfov, conducea un autoturism pe E 70, la km 53+400 m, din direcția București către Alexandria, în împrejurări care vor fi stabilite din cercetări, ar fi intrat în coliziune cu un autoturism condus de un bărbat de 62 de ani, din municipiul Turnu Măgurele, județul Teleorman, din direcția Alexandria către București”, potrivit IPJ Teleorman. \n\n \n\n Șoferul celuilalt autoturism, un bărbat în vîrstă de 62 de ani și o femeie de 59 de ani, pasageră în autoturism, au suferit mai multe traumatisme, fiind transportați Spitalul Județean Alexandria, pentru acordarea de îngrijiri medicale. \n\n \n\n Pompierii au continuat misiunea pentru asigurarea măsurilor P.S.I., iar autoritățile competente desfășoară cercetările specifice acestor evenimente.",
  "metadata": {
    "original_file": "Cronica_De_Teleorman_0266.html"
  }
}