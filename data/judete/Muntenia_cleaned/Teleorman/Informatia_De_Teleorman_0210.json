{
  "title": "Accident mortal, în Trivale Moşteni. Biciclist, spulberat de o maşină. Şoferul avea viteză excesivă",
  "content": "La data de 14 august a.c, în jurul orei 22:40, polițiștii din cadrul Formațiunii Rutiere Videle au fost sesizați prin apel la numărul unic de urgență 112 cu privire la faptul că pe raza localității Brătășani s-a produs un accident rutier soldat cu victime omenești.\n\nÎn timp ce un bărbat în vârstă de 30 de ani, domiciliat în comuna Olteni, județul Teleorman, conducea un auto pe DJ 504, pe raza localităţii Trivalea-Moșteni, sat Brătășani, din direcția Alexandria către Pitești, a lovit din spate un biciclist care nu purta elemente reflectorizante, în momentul în care acesta efectua viraj la stânga.\n\nÎn urma impactului, biciclistul, un bărbat în vârstă de 50 de ani din localitate, a suferit vătămări care i-au provocat decesul. Conducătorul auto a fost testat cu aparatul alcooltest, rezultatul fiind negativ. De asemenea, în urma primelor cercetări, s-a stabilit faptul că acesta nu a respectat limitele legale de viteză. În cauză oamenii legii au întocmit dosar penal.",
  "metadata": {
    "original_file": "Informatia_De_Teleorman_0210.html"
  }
}