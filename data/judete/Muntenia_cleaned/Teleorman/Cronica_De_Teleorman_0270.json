{
  "title": "Biciclist din comuna Năsturelu, ucis de un șofer băut | Cronica de Teleorman / Ştiri din Teleorman şi nu numai",
  "content": "Un biciclist în vârstă de 53 de ani , din comuna Năsturelu, a murit, în noaptea de joi spre vineri, după ce a fost lovit de o maşină condusă de un şofer aflat sub influenţa băuturilor alcoolice , pe DN 5 C, la km 52. \n\n Accidentul mortal a fost provocat de un tânăr băut, în vârstă de 25 de ani, din municipiul Caransebeș . \n\n În urma testării cu aparatul etilotest, a rezultat o concentrație de 0,71 mg/l alcool pur în aerul expirat. \n\n \n\n „La data de 27 aprilie, a.c., ora 00.36, polițiștii au fost sesizați prin Sistemul Național Unic pentru Apeluri de Urgență 112, cu privire la faptul că, în comuna Năsturelu, județul Teleorman, a avut loc un eveniment rutier.\n\nDeplasată la fața locului echipa operativă din cadrul Poliției orașului Zimnicea a constatat faptul că, în timp ce un tânăr în vârstă de 25 de ani, din municipiul Caransebeș, județul Caraș Severin, conducea un autoturism pe DN 5 C, la km 52, în împrejurări care vor fi stabilite cu ocazia cercetărilor, ar fi acroșat un biciclist, un bărbat în vârstă de 53 de ani, din comuna Năsturelu, județul Teleorman.\n\nÎn urma evenimentului, a rezultat decesul bărbatului în vârstă de 53 de ani.\n\nConducătorul auto a fost testat cu aparatul etilotest, rezultatul indicând o valoare de 0,71 mg/l alcool pur în aerul expirat, fapt pentru care a fost condus la o unitate medicală pentru recoltarea de probe biologice în vederea stabilirii cu exactitate a alcoolemiei.\n\nÎn cauză, polițiștii efectuează cercetări pentru stabilirea cauzelor și împrejurărilor în care s-a produs evenimentul rutier”, potrivit IPJ Teleorman.",
  "metadata": {
    "original_file": "Cronica_De_Teleorman_0270.html"
  }
}