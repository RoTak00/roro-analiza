{
  "title": "Accident grav, la Segarcea Vale. Şoferul, adus în comă la Spital. O fată de 17 ani, transferată la o unitate spitalicească din Bucureşti",
  "content": "Azi-noapte, la 00.42, pe numărul unic pentru apeluri de urgență 112, un cetățean a solicitat intervenția pompierilor militari la un accident rutier produs pe raza comunei Segarcea Vale, sat Olteanca, pe Drumul Județean 546.\n\nLa fața locului au ajuns rapid două echipaje din cadrul Detașamentului de Pompieri Turnu Măgurele, cu o ambulanță SMURD și o autospecială de descarcerare, precum și un echipaj medical al SAJ Teleorman, cu o ambulanță.\n\nÎn urma accidentului, în care un autoturism a intrat într-un copac de pe marginea carosabilului, au rezultat două victime, conștiente și cooperante, cu multimple traumatisme, dintre care una încarcerată.\n\nPrima victimă, o minoră de 17 ani, a fost preluată de echipajul SMURD cu multiple traumatisme la nivelul membrelor și capului, i s-a acordat primul ajutor și a fost transportată de urgență la Spitalul Municipal din Turnu Măgurele pentru îngrijiri medicale de specialitate.\n\nUn tânăr de aproximativ 25 de ani, șoferul autoturismului, ce avea membrele inferioare prinse sub bordul mașinii, a fost eliberat cu ajutorul accesoriilor de descarcerare și predat echipajului medical al SAJ care l-a transportat de urgență la Spitalul Județean din municipiul Alexandria.\n\nPompierii au continuat misiunea pentru asigurarea măsurilor de prevenire și stingere a incendiilor și curățarea carosabilului de elementele de caroserie, în timp ce polițiștii au preluat cazul pentru cercetări.",
  "metadata": {
    "original_file": "Informatia_De_Teleorman_0250.html"
  }
}