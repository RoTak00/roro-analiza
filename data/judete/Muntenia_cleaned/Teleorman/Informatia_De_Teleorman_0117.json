{
  "title": "Tâlhărie în Mârzăneşti. Doi bătrâni, bătuţi şi deposedaţi de o sumă mare de bani. Poliţiştii îi caută pe infractori",
  "content": "La data de 27.01.2020, în jurul orei 19:00, polițiștii din cadrul Secției nr. 1 Poliție Rurală Alexandria au fost sesizați prin apel la numărul unic de urgență 112 de către un bărbat, din comuna Mârzănești, cu privire la faptul că trei persoane au intrat în locuința sa, l-au bătut și i-au sustras bani.\n\nPolițiștii care s-au deplasat la fața locului au stabilit că, în timp ce se aflau în locuință, două persoane din satul Valea Părului, comuna Mârzănești, soț și soție, cu vârsta de 71, respectiv 64 de ani, au fost agresate fizic de către persoane necunoscute și, sub amenințarea unui obiect contondent, le-a fost sustrasă o importantă sumă de bani.\n\nVictimele au necesitat îngrijiri medicale și au fost transportate la spital, la acest moment fiind în afara pericolului. Încă de la momentul sesizării oamenii legii efectuează cercetări în vederea identificării autorilor şi tragerea lor la răspundere.",
  "metadata": {
    "original_file": "Informatia_De_Teleorman_0117.html"
  }
}