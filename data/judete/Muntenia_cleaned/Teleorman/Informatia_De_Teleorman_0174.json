{
  "title": "ATENŢIE ŞOFERI! Maşinile destinate transportului de persoane sau mărfuri, verificate în trafic de poliţiştii teleormăneni",
  "content": "Autovehiculele destinate transportului de persoane sau mărfuri vor fi oprite pentru control în această săptămână de poliţiştii rutieri. Activităţile sunt desfășurate simultan în toate statele membre ale U.E.\n\nPe parcursul săptămânii 14 – 20 octombrie a.c., Direcţia Rutieră a Poliţiei Române coordonează la nivel naţional o acţiune pentru prevenirea accidentelor rutiere produse în special din cauza nerespectării normelor rutiere de către conducătorii autovehiculelor de transport public de persoane mai mari de 8+1 locuri și de transport de marfă cu masa totală maximă autorizată mai mare de 3,5 tone.\n\nAcțiunea se desfășoară conform Planului de operaţiuni al Organizaţiei Poliţiilor Rutiere din Europa (TISPOL).\n\nÎn cele 7 zile, controalele polițiștilor rutieri teleormăneni au în vedere respectarea de către șoferii profesioniști a vitezei legale, utilizarea centurilor de siguranță sau a dispozitivelor de retenție, funcționarea corespunzătoare a aparatului tahograf, respectarea perioadelor de conducere ori de odihnă, documentele obligatorii ale conducătorilor auto, ale vehiculului ori cele ale operatorilor de transport.\n\nÎn ceea ce-i privește pe conducătorii autovehiculelor destinate transportului de marfă, controalele vizează și respectarea limitei maxime admise a greutății mărfurilor sau fixarea corespunzătoare a acestora, precum și respectarea normelor privind transportul mărfurilor periculoase.",
  "metadata": {
    "original_file": "Informatia_De_Teleorman_0174.html"
  }
}