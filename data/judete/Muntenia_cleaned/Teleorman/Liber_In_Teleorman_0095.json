{
  "title": "Pod nou pe DN 54, în Teleorman. Cât costă și când va fi gata",
  "content": "CNAIR a transmis spre publicare Anunțul de participare aferent procedurii de achiziție publică privind Proiectare și Execuție „Pod pe DN 54 km 64+001, județul Teleorman”.\n\nTermenul pentru depunerea ofertelor a fost stabilit pentru data de 13.11.2024.\n\nValoarea estimată a procedurii de achiziție publică este de 115.713.345,14 Lei, fără TVA.\n\nDurata prevăzută pentru proiectarea și execuția lucrărilor este de 84 de luni și cuprinde: 6 luni perioada de proiectare, 18 luni perioada de execuție a lucrărilor și 60 de luni perioada de garanție a lucrărilor.\n\nObiectivul general al contractului îl reprezintă construirea unui nou pod peste Olt care va asigura creșterea capacității de transport și traversarea râului Olt dinspre Turnu Măgurele spre Corabia pe DN 54 în condiții de siguranță rutieră.\n\nSoluția tehnică prevede înlocuirea podului existent cu un pod nou cu lungimea totală de minim 387,00 m.\n\nSursa de finanțare va fi asigurată din Fonduri Europene Nerambursabile – Programul Transport (PT) 2021-2027. \n\n Anunțul de participare va fi vizibil în SEAP ulterior publicării acestuia în Jurnalul Oficial al Uniunii Europene.",
  "metadata": {
    "original_file": "Liber_In_Teleorman_0095.html"
  }
}