{
  "title": "Incendiu în comuna Rădoieşti, lichidat după patru ore. Pompierii spun că focul a fost pus intenţionat. Poliţiştii au deschis o anchetă",
  "content": "Pompierii militari din cadrul Detașamentului Roșiorii de Vede au fost solicitați azi-noapte, în jurul orei 23.25, să intervină pentru stingerea unui incendiu izbucnit la un depozit de furaje din localitatea Rădoiești Deal, unde se aflau cca. 1.000 de baloți de lucernă.\n\nAjunși la locul intervenției cu două autospeciale de lucru cu apă și spumă de capacitate mare, pompierii au reușit localizarea rapidă a focului, evitând propagarea lui la anexele gospodărești din apropiere și la mai multe bunuri materiale amplasate în vecinătate.\n\nIncendiul a fost lichidat după aproximativ patru ore de intervenție, pompierii militari fiind nevoiți să alimenteze de mai multe ori autospecialele cu apă dintr-o sursa de alimentare naturală (o baltă de pe raza localității) aflată la aproximativ 1,5 km de locul evenimentului. Salvatorii roșioreni au fost sprijiniți și de către membrii Serviciului Voluntar pentru Situații de Urgență al localității Rădoiești, care au acționat cu un tractor cu cupă, necesar pentru stingerea în totalitate a focarelor. Valoarea pagubelor și a bunurilor salvate a fost apreciată la câte 10000 de lei.\n\nDin primele cercetări efectuate pentru stabilirea cauzei probabile de incendiu, a reieșit că evenimentul a fost provocat intenționat de către o persoană necunoscută, motiv pentru care acest caz a intrat în atenția poliției pentru cercetări.\n\nDin fericire, la această intervenție nu s-au înregistrat victime.",
  "metadata": {
    "original_file": "Informatia_De_Teleorman_0233.html"
  }
}