{
  "title": "Breaking! Valentin Trăistaru, primarul comunei Buzescu, a trecut la PSD | Cronica de Teleorman / Ştiri din Teleorman şi nu numai",
  "content": "Organizația PSD Teleorman se întărește pe zi ce trece cu membri noi. Cel mai recent transfer la PSD este al lui Valentin Trăistaru, primarul comunei Buzescu. Astfel, după mulți ani de doctrină liberală, unul dintre cei mai longevivi edili din Teleorman a decis să schimbe tabăra și să adere la social-democrație. \n\n Așa se face că, începând cu data de 19 decembrie, acesta este membru PSD. În aceeași zi, noul coleg de partid a fost prezentat echipei social-democrate, în cadrul întâlnirii primarilor și șefilor de organizații PSD din Teleorman. \n\n Valentin Trăistaru este în funcția de primar al comunei Buzescu din anul 2000 și are toate șansele să obțină un nou mandat, la alegerile locale din 2024, când va candida din partea PSD. \n\n Valul de transferuri de la PNL, dar și de la alte partide, pare să nu se oprească prea curând. Sunt primari, consilieri locali sau simpli membri, de la formațiuni politice diferite, care bat la ușa PSD Teleorman.",
  "metadata": {
    "original_file": "Cronica_De_Teleorman_0174.html"
  }
}