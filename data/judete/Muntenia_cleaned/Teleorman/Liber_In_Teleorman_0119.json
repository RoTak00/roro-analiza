{
  "title": "Minora dispărută, mesaj de la munte cu iubitul. Poliția nu o găsește - VIDEO",
  "content": "Minora din județul Teleorman, dată în urmărire națională și internațională după ce a plecat voluntar de acasă, a trimis un mesaj prin intermediul unui videoclip postat pe Facebook de iubitul ei. În videoclip, fata declară că se află în siguranță și că nu dorește să se întoarcă acasă: „Sunt foarte bine, eu am fugit de acasă cu taxi. Nu pot să renunț la fericirea mea. Îl iubesc foarte mult. Suntem la munte, la Brașov, ne distrăm”, a afirmat ea.\n\nPoliția a fost alertată de dispariția acesteia și a demarat imediat căutările, după ce imaginile cu minora au fost distribuite pe rețelele de socializare. Inspectoratul de Poliție Județean Teleorman a emis un comunicat oficial în care confirmă că fata a fost dată în urmărire la nivel național și internațional.\n\n„Având în vedere imaginile apărute în spațiul public, referitoare la o minoră care a plecat în mod voluntar de la domiciliu, polițiștii au demarat procedurile de depistare a minorei, aceasta fiind dată în urmărire la nivel național și internațional. Ulterior apariției imaginilor video pe rețelele de socializare, precum și în baza informațiilor furnizate de familie, au fost efectuate verificări la mai multe locații, însă până în prezent nu s-a stabilit cu exactitate locul în care se află”, se arată în comunicat.\n\nPolițiștii au verificat mai multe locații, inclusiv în Brașov, unde se presupune că se află minora împreună cu iubitul ei, dar până în acest moment nu au reușit să îi găsească.\n\nPotrivit procedurilor legale, căutările vor continua până când minora va fi găsită și situația acesteia va fi clarificată, iar revocarea urmăririi va fi dispusă doar în momentul în care va fi depistată efectiv.",
  "metadata": {
    "original_file": "Liber_In_Teleorman_0119.html"
  }
}