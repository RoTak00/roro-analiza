{
  "title": "Reținut pentru distrugerea unei mașini de poliție și conducere fără permis",
  "content": "Un șofer a dormit la ”răcoare” după ce a condus un autoturism fără a avea permis de conducere, a încercat să fugă de oamenii legii și a intrat cu intenție în autospeciala acestora.\n\nPolițiștii din cadrul Serviciului Rutier Teleorman au reținut un bărbat de 22 de ani, din comuna Rădoiești, cercetat sub aspectul săvârșirii infracțiunilor de distrugere și conducere fără permis.\n\nLa data de 10 octombrie, în jurul orei 04:00, bărbatul a fost implicat într-un incident pe DE 70, între localitățile Peretu și Măldăieni. El a acroșat cu intenție o autospecială de poliție, fiind urmărit de către polițiști pentru că nu a oprit la semnalul regulamentar, depășind limita legală de viteză (înregistrând 120 km/h în localitate).\n\nInvestigațiile ulterioare au relevat că bărbatul nu deține permis de conducere pentru nicio categorie de vehicule. În urma probatoriului, polițiștii au dispus reținerea acestuia, fiind introdus în Centrul de Reținere și Arestare Preventivă din cadrul Inspectoratului de Poliție Județean Teleorman.\n\nCercetările sunt în curs sub supravegherea Parchetului de pe lângă Judecătoria Roșiori de Vede.",
  "metadata": {
    "original_file": "TRNews_0137.html"
  }
}