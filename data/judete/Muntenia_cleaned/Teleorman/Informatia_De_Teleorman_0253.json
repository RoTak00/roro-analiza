{
  "title": "Cap tractor căutat de autorităţile din Germania, descoperit la P.T.F. Zimnicea",
  "content": "Poliţiştii de frontieră din cadrul Punctului de Trecere al Frontierei Zimnicea – judeţul Teleorman au depistat un cetăţean iranian care conducea un cap tractor marca Daf, căutat de autorităţile din Germania.\n\nÎn data de 03.07.2019, în jurul orei 14.40, la Punctul de Trecere al Frontierei Zimnicea, judeţul Teleorman, s-a prezentat pentru a efectua formalităţile de frontieră, pe sensul de intrare în ţară, cetăţeanul iranian S.K., în vârstă de 59 de ani, la volanul unui ansamblu rutier format din cap tractor marca DAF şi semiremorcă marca Mammut.\n\nÎn urma verificărilor suplimentare, poliţiştii de frontieră au constatat că pentru capul tractor, fabricat în anul 2012, figurează o alertă în bazele de date ca fiind bun căutat pentru confiscare , introdusă de autorităţile din Germania la data de 16.01.2014.\n\nFaţă de cele constatate, bărbatul a declarat că a cumpărat autovehicul de la un conațional și nu avea cunoştinţă despre faptul că acesta ar fi căutat de autorităţi.\n\nÎn cauză, poliţiştii de frontieră efectuează cercetări sub aspectul săvârşirii infracţiunii de „tăinuire”, iar cap tractorul, în valoare de 145.000 de lei, a fost indisponibilizat la sediul S.T.P.F. Teleorman, până la finalizarea cercetărilor.",
  "metadata": {
    "original_file": "Informatia_De_Teleorman_0253.html"
  }
}