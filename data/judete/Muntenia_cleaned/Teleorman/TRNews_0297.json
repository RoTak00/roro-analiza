{
  "title": "Un bărbat a murit carbonizat în propria casă",
  "content": "Un bărbat a murit carbonizat în propria casă. Nefericitul incident s-a produs din cauza unui scurt circuit. Din păcate, din cauza vârstei, dar și a problemelor medicale pe care le avea, bărbatul n-a avut nici o șansă.\n\nIncendiu soldat cu moartea unei persoane la Zimnicele. În această dimineață, la ora 03.22, un cetățean a solicitat pe numărul unic pentru apeluri de urgență 112 ajutorul pompierilor militari pentru stingerea unui incendiu izbucnit la o locuință.\n\nAjunși la fața locului cu două mașini de stingere, o cisternă și o ambulanță SMURD, salvatorii au constatat faptul că focul se manifesta atât la casă cât și la anexă. Din nefericire, în interiorul anexei a fost găsită o victimă carbonizată, un bărbat în vârstă de aproximativ 70 de ani.\n\nPompierii au reușit să localizeze și să lichideze focul în limitele găsite, salvând bunuri materiale estimate la peste 70000 de lei.\n\nPagubele înregistrate au fost și ele însemnate, valoarea acestora ridicându-se la circa 30000 de lei. Cauza probabilă de incendiu a fost un scurt circuit electric.\n\nAvând în vedere că în tot mai multe incendii de locuințe sunt persoane care-și pierd viața, pompierii recomandă cetățenilor să nu lase nesupravegheate persoanele în vârstă, cu probleme medicale, când în apropierea acestora se regăsesc surse de aprindere.",
  "metadata": {
    "original_file": "TRNews_0297.html"
  }
}