{
  "title": "Armata pe străzile din Alexandria, Turnu și Roșiori. Militari din Olt, în sprijinul polițiștilor și jandarmilor teleormăneni",
  "content": "Prefectul Județului Teleorman, Liviu Dumitrașcu, a solicitat duminică, 5 aprilie a.c., Centrului Militar Județean Teleorman punerea la dispoziția Comitetului Județean pentru Situații de Urgență Teleorman a unor efective care să asigure alături de polițiști, jandarmi și polițiști locali îndeplinirea măsurilor privind paza obiectivelor, activități de patrulare sau alte misiuni specifice actualului context, în domeniul de competență.\n\n„În acest sens, a fost aprobată, într-o primă etapă, angrenarea a patru echipaje (cadre militare și mijloace auto) ale Ministrului Apărării Naționale de la o unitate militară din județul Olt, care vor asigura sprijin pentru efectivele MAI din municipiile Alexandria, Roșiorii de Vede și Turnu Măgurele”, se arată într-un comunicat de presă al Comitetului Județean pentru Situații de Urgență Teleorman.\n\nÎn document se mai specifică faptul că la nivelul județului Teleorman, în centrele de carantină erau cazate, la ora 14:00, 439 de persoane. Numărul total al persoanelor care au încheiat perioada de carantină de 14 zile este de 26. În acest moment sunt funcționale opt centre de carantină, cu un număr de 600 de locuri, și în pregătire încă două noi spații. În ceea ce privește persoanele autoizolate la domiciliu, acestea sunt în număr de 1616.",
  "metadata": {
    "original_file": "Informatia_De_Teleorman_0044.html"
  }
}