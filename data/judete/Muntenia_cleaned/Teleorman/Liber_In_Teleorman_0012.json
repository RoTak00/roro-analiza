{
  "title": "Tombolă fără licență sau autorizație a jocurilor de noroc. Un bărbat a fost reținut",
  "content": "Polițiștii din cadrul Poliției Municipiului Roșiori de Vede – Biroul Investigații Criminale, împreună cu polițiștii din cadrul I.P.J. Teleorman – Serviciul de Investigații Criminale și polițiștii din cadrul Secției Nr. 4 Poliție Rurală Roșiori de Vede, sub coordonarea procurorului din cadrul Parchetului de pe lângă Judecătoria Roșiori de Vede, au pus în executare 4 mandate de percheziție domiciliară.\n\nActivitățile au avut loc în municipiul Roșiori de Vede, județul Teleorman și municipiul Slatina, județul Olt, într-un caz de organizare a unei tombole pe o rețea de socializare, fără licență sau autorizație.\n\nÎn urma perchezițiilor, au fost descoperiți și ridicați, în vederea continuării cercetărilor, 4.100 de euro, 6.520 de lei, 400 de dolari canadieni, 200 de dolari americani, precum și o monedă tip ,,mahmudea”.\n\nÎn urma administrării probatoriului, a fost dispusă măsura reținerii, față de un bărbat, de 41 de ani, acesta fiind introdus în Centrul de Reținere și Arestare Preventivă din cadrul I.P.J. Olt.\n\nAcțiunea a beneficiat de sprijinul luptătorilor serviciilor pentru acțiuni speciale Teleorman și Olt și al jandarmilor din cadrul Inspectoratului de Jandarmi Teleorman, potrivit IPJ Teleorman.",
  "metadata": {
    "original_file": "Liber_In_Teleorman_0012.html"
  }
}