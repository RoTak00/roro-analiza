{
  "title": "Un șofer fără permis și băut a fost prins în timp ce conducea un autoturism",
  "content": "Un bărbat în vârstă de 29 de ani s-a ales cu dosar penal pentru conducere fără permis și sub influența alcoolului. Tot cu dosar penal s-a ales și soția acestuia pentru că i-a încredințat autoturismul bărbatului, deși știa că nu are permis.\n\nPolițiștii din cadrul Poliției Municipiului Alexandria au întocmit un dosar penal și desfășoară cercetări în cazul unui bărbat în vârstă de 29 de ani, din localitate, depistat în timp ce conducea un autoturism, deși nu deținea permis de conducere și s-ar fi aflat sub influența alcoolului.\n\nLa data de 6 noiembrie, în jurul orei 20:00, polițiștii din Alexandria, aflându-se în serviciu pe Șoseaua Turnu Măgurele, au oprit pentru control în trafic un autoturism condus de către bărbatul de 29 de ani, din orașul Zimnicea. Verificările în bazele de date ale poliției au relevat că acesta nu deținea permis de conducere pentru nicio categorie de vehicule.\n\nConducătorul auto, care emana halenă alcoolică, a fost supus testului cu aparatul etilotest, rezultatul indicând o valoare de 1,24 mg/l alcool pur în aerul expirat. A fost condus la o unitate spitalicească pentru recoltarea de probe biologice de sânge în vederea stabilirii alcoolemiei.\n\nVerificările au arătat că autoturismul aparținea soției bărbatului și i-a fost încredințat de către aceasta pentru a-l conduce, femeia fiind prezentă în vehicul în calitate de pasager.\n\nÎn acest context, a fost întocmit dosar penal pentru săvârșirea infracțiunilor de conducere fără permis, conducere sub influența alcoolului și încredințarea unui vehicul pentru care legea prevede obligativitatea deținerii permisului de conducere.\n\nCercetările sunt în curs sub coordonarea Parchetului de pe lângă Judecătoria Alexandria.",
  "metadata": {
    "original_file": "TRNews_0138.html"
  }
}