{
  "title": "Într-o școală din Teleorman, niciun elev n-a promovat Evaluarea Națională",
  "content": "Niciun elev al Școlii Gimnaziale Bogdana n-a promovat Evaluarea Națională. Din cei 8 elevi înscriși la examen, doar 2 au fost prezenți, ceilalți 6 fiind declarați absenți. Din păcate nici cei prezenți nu au reușit să depășească media 5 necesară promovării acestui examen. În aceste condiții, Școala Gimnazială Bogdana este singura din județul unde promovabilitatea la Evaluarea Națională este 0.\n\nJudețul Teleorman a avut cele mai slabe rezultate la Evaluarea Națională. Doar 71,8 la sută dintre elevii care au susținut examenul în județul nostru au luat note peste 5.\n\n7 elevi din județul Teleorman au reușit să aibă media perfectă, 10! Este vorba despre 4 elevi ai Școlii Gimnaziale ”Mihai Viteazul” din Alexandria, 2 elevi ai Școlii Nr. 2 Zimnicea și un elev al Școlii ”Mihai Eminescu” din Roșiorii de Vede.\n\nPE ACEEAȘI TEMA – REZULTATE Evaluarea națională! Elevii din Teleorman au cele mai slabe rezultate\n\nAvem și două școli unde promovabilitatea este de 100 la sută. Este vorba despre Școala Gimnazială Crângu și Școala Gimnazială Izvoarele. Totuși acest calcul ține doar de statistică dacă ne gândim că la Școala din Crângu s-au înscris la Evaluarea Națională doar 2 elevi, iar la Izvoarele doar 4. Cei mai mulți elevi au fost cei de la Școala Gimnazială Ștefan cel Mare din Alexandria, 132.",
  "metadata": {
    "original_file": "TRNews_0291.html"
  }
}