{
  "title": "Grav accident rutier! Un biciclist a fost grav rănit",
  "content": "Grav accident rutier. Un biciclist a fost rănit grav de un camion. Echipele de intervenție au solicitat sprijinul unui elicopter SMURD pentru a-l duce de urgență la un spital din București.\n\nPolițiștii au fost sesizați prin Sistemul Național Unic pentru Apeluri de Urgență 112, cu privire la faptul că pe DJ 503, în localitatea Botoroaga, județul Teleorman, a avut loc un eveniment rutier.\n\nDeplasați la fața locului, polițiștii rutieri din cadrul Poliției orașului Videle au constatat faptul că, în timp ce un bărbat în vârstă de 45 de ani, din municipiul București, conducea o autoutilitară pe DJ 503, din direcția de deplasare Drăgănești Vlașca către Videle, în împrejurări care vor fi stabilite cu ocazia cercetărilor, ar fi acroșat un biciclist, un bărbat în vârstă de 56 de ani, din localitatea Botoroaga, județul Teleorman.\n\nÎn urma evenimentului, a rezultat vătămarea corporală a bărbatului în vârstă de 56 de ani, fiind transportat cu elicopterul SMURD la o unitate medicală din municipiul București, pentru acordarea de îngrijiri medicale.\n\nÎn cauză, polițiștii efectuează cercetări pentru stabilirea cauzelor și împrejurărilor în care s-a produs evenimentul rutier.",
  "metadata": {
    "original_file": "TRNews_0213.html"
  }
}