{
  "title": "Tânăr reținut pentru furt calificat",
  "content": "Un tânăr a fost reținut de poliție pentru furt calificat. Acesta a spart două autoturisme din municipiul Roșiorii de Vede de unde a furat mai multe bunuri.\n\nUn tânăr și-a distrus viitorul după ce polițiștii l-au identificat și reținut pentru comiterea, la data de 5 noiembrie, a infracțiunilor de furt calificat și furt în scop de folosință.\n\nLa data menționată, un bărbat din Roșiori de Vede a sesizat poliția cu privire la faptul că persoane necunoscute au sustras mai multe bunuri din două autoturisme parcate pe strada Sănătății. Din investigațiile ulterioare ale polițiștilor a reieșit că din cele două autoturisme au fost sustrase mai multe bunuri, iar unul dintre vehicule a fost folosit pentru deplasare pe raza municipiului și apoi parcat în același loc.\n\nPolițiștii au identificat persoana bănuită, un tânăr de 19 ani din Roșiori de Vede. Pentru recuperarea prejudiciului, a fost pus în aplicare un mandat de percheziție domiciliară la data de 09.11.2023, în urma căreia au fost recuperate bunurile sustrase.\n\nPrezumtivul autor a fost reținut și introdus în Centrul de Reținere și Arestare Preventivă Teleorman. Cercetările sunt în curs sub supravegherea Parchetului de pe lângă Judecătoria Roșiori de Vede.",
  "metadata": {
    "original_file": "TRNews_0133.html"
  }
}