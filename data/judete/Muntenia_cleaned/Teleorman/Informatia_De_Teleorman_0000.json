{
  "title": "Facturi decontate pentru investiții în Drăgănești Vlașca, Vitănești, Vârtoape și Roșiori, realizate prin programul ”Anghel Saligny",
  "content": "Ministerul Dezvoltării, Lucrărilor Publice și Administrației (MDLPA) a virat suma de 68.555.441,42 de lei, în vederea decontării facturilor pentru 58 de obiective de investiții finanțate prin Programul Național de Investiții ”Anghel Saligny”. Instituția precizează că facturile au fost depuse de autorităţile publice locale din 26 de județe, pentru proiecte care vizează reabilitarea și modernizarea infrastructurii rutiere, înființarea sau modernizarea rețelelor hidroedilitare (sisteme de alimentare cu apă potabilă, rețele de canalizare și stații de epurare) și construirea unor poduri.\n\nDin cele 58 de obiective care au primit bani pentru decontarea unor facturi, patru vizează investiții în localități din județul Teleorman. Este vorba despre: “Modernizare străzi în municipiul Roșiori de Vede etapa 1”- 10.368.609 lei, “Asfaltare drumuri sătești, 5 km, comuna Vârtoape”- 9.675. 353 de lei, „Extindere rețea de distribuție apă potabilă în satul Schitu Poienari, comuna Vitănești” – 3.349.082 de lei și „Modernizare drumuri de interes local în comuna Dragănești-Vlașca” – 26.357.162 de lei, sumele reprezentând valoarea totală a investițiilor.",
  "metadata": {
    "original_file": "Informatia_De_Teleorman_0000.html"
  }
}