{
  "title": "Jaf ca-n filmele americane",
  "content": "Un bărbat şi o femeie au fost reţinuţi după ce, la începutul lunii septembrie, au furat bijuterii în valoare de aproape 900.000 de lei dintr-un magazin din Craiova. Ei au fost prinşi pe Aeroportul Internaţional „Henri Coandă” din Bucureşti.\n\nEste vorba despre un bărbat de 35 de ani şi o femeie de 32 de ani, ambii din comuna Călineşti, judeţul Teleorman. Aceștia au fost reţinuţi de poliţişti ai Serviciului de Investigaţii Criminale. Ei sunt acuzați de furt calificat.\n\nPotrivit imaginilor surprinse de camera de supraveghere din interiorul magazinului de bijuterii, se vede cum o persoană care ține cu dinții o lanternă și pare că are o pungă în mână, în timp ce se târăște pe podeaua magazinului.\n\nSe oprește în dreptul unor dulapuri și începe să cotrobăie după bijuterii.\n\nÎn doar câteva minute, hoții ar fi furat bijuterii din aur și argint de 880.000 de lei, după care s-au făcut nevăzuți.\n\nCei doi au fost prinşi marţi, în incinta Aeroportului Internaţional „Henri Coandă” Bucureşti. Ei au fost preluaţi şi duşi la audieri la sediul IPJ Dolj, iar apoi a fost luată măsura reţinerii lor pentru 24 de ore.",
  "metadata": {
    "original_file": "TRNews_0159.html"
  }
}