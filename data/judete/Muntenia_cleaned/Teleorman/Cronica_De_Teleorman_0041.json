{
  "title": "ISU Teleorman: 79 de evenimente, în trei zile | Cronica de Teleorman / Ştiri din Teleorman şi nu numai",
  "content": "În ultimele trei zile, echipajele de salvatori din cadrul Inspectoratului pentru Situații de Urgență „A.D. Ghica” al județului Teleorman, cu mijloacele tehnice destinate stingerii incendiilor, recuperării și salvării persoanelor din medii ostile vieții, precum și pentru acordarea primului ajutor calificat, au participat la un număr de 79 de evenimente.\n\nDin numărul total de intervenții, 66 au fost ale paramedicilor SMURD, pentru acordarea primului ajutor și transportarea la spital a persoanelor rănite ori cu probleme medicale grave, 8 incendii, dintre care două izbucnite la case de locuit, unul la o anexă gospodărească, unul la o pubelă și patru incendii de vegetație uscată, o misiune pirotehnică, pentru ridicarea unui proiectil calibrul 72 mm, descoperit de către o persoană din localitatea Pietroșani, trei accidente rutiere, produse pe raza localităților Baciu, Ciolănești din Vale și pe VO6, spre Lăceni și o misiune pentru asigurarea măsurilor de prevenire și stingere a incendiilor, la un eveniment cu public numeros.",
  "metadata": {
    "original_file": "Cronica_De_Teleorman_0041.html"
  }
}