{
  "title": "Prefectul de Teleorman începe controalele în unitățile de învățământ din județ",
  "content": "În acest an școala începe pe data de 5 septembrie. Pentru că mai sunt doar 3 săptămâni, prefectul județului Teleorman începe o serie de controale la unitățile de învățământ din județ.\n\nPrefectul județului Teleorman, Haralambie Epure, a emis ordinul privind constituirea de echipe mixte care se vor deplasa la unitățile de învățământ din județ în vederea verificării stadiului pregătirii unităţilor şcolare pentru începerea în bune condiţii a anului şcolar 2022-2023.\n\nEchipele mixte vor fi formate din reprezentanţi ai Instituţiei Prefectului – Județul Teleorman, ai Inspectoratului Şcolar Judeţean Teleorman și ai Direcţiei de Sănătate Publică a Județului Teleorman și îşi vor desfăşura activitatea în perioada 16 – 31.08.2022.\n\nCentralizarea datelor, pe baza notelor de control, se va realiza de către Direcţia de Sănătate Publică a Județului Teleorman și Inspectoratul Școlar Județean Teleorman, care vor întocmi un raport comun final ce va fi prezentat prefectului județului Teleorman, la data de 1 septembrie 2022.\n\nPrefectul judeţului a solicitat ca în baza rezultatelor verificărilor să se facă propuneri pentru îmbunătăţirea, diversificarea, modernizarea și adaptarea managementului instituțiilor de învățământ la realitățile economico – sociale actuale, implementarea sistemelor de siguranţă în incinta şi în zonele din imediata apropiere a unităţilor de învăţământ, a normelor de sănătate și a creșterii calității actului educațional.\n\nTotodată, membrii comisiilor de verificare trebuie să constate şi aspectele pozitive, identificându-se astfel abordările cele mai eficiente care pot conduce la bune practici de urmat.",
  "metadata": {
    "original_file": "TRNews_0270.html"
  }
}