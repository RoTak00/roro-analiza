{
  "title": "Rezultate Bacalaureat 2022! La liceu, elevii din Teleorman se pun pe carte",
  "content": "Un elev din județul Teleorman a reușit să obțină media 10 pe linie la Examenul de Bacalaureat 2022. Acesta este de la Colegiul Național „Unirea” Turnu Măgurele. Promovabilitatea în județul nostru este de 59,31 la sută. Comparativ cu anul trecut, media de promovabilitate a crescut cu 3 la sută.\n\nEmoțiile elevilor care au susținut examenul de Bacalaureat au luat sfârșit. În această dimineață au fost afișate rezultatele. Pentru examenul din acest an, în județul Teleorman s-au înscris 1835 de absolvenți ai liceului. Dintre aceștia, au fost prezenți 1686. 4 elevi au fost eliminați, iar 149 au absentat. După corectare, promovabilitatea în județul nostru este de 59,31 la sută, dar mai mut ca sigur aceasta va mai crește după contestații.\n\nDin păcate avem și un liceu în județul nostrum în care promovabilitatea a fost 0. Este vorba despre Liceul Tehnologic ”Andrei Șaguna” Botoroaga. Niciunul dintre liceenii înscriși la ”examenul maturității” nu a reușit să promoveze.\n\nO altă situație ”delicată” s-a înregistrat și la Liceul Tehnologic Drăgănești-Vlașca, acolo unde un singur elev reușind să obțină media de promovare.\n\nAvem și cu ce să ne mândrim. La examenul de Bacalaureat de anul acesta sunt 162 de candidați care au obținut media 10, dintre care unul este din județul Teleorman. Mai exact de la Colegiul Național „Unirea” Turnu Măgurele.\n\nCea mai mare rată de promovare a fost în Cluj- 85,1 la sută.\n\nCandidații nemulțumiți de note pot face contestații. Acestea se pot depune doar astăzi până la ora 18.00, urmând ca în perioada 28-30 iunie 2022 să fie rezolvate contestațiile, iar în data de 1 iulie 2022 să se afișeze rezultatele finale.",
  "metadata": {
    "original_file": "TRNews_0290.html"
  }
}