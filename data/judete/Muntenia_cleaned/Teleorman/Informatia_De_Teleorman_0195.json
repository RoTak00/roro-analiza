{
  "title": "Razie în Roşiorii de Vede! Un bărbat de 30 de ani, prins DROGAT la volan. Şoferul consumase \"cocaină\"",
  "content": "La data de 07 septembrie a.c., în jurul orei 22:00, polițiștii din cadrul Inspectoratului de Poliție Județean Teleorman au acționat pe raza municipiului Roșiori de Vede pentru prezervarea climatului de siguranță publică, prevenirea și combaterea infracționalității și a altor fapte antisociale, precum și pentru depistarea și sancționarea conducătorilor auto aflați sub influența băuturilor alcoolice sau substanțelor psihoactive.\n\nÎn urma acţiunii, polițiștii rutieri au depistat un tânăr în vârstă de 30 de ani, domiciliat în municipiul Roșiori de Vede, în timp ce conducea un autoturism pe strada Izbiceanu din localitate, aflându-se sub influența substanțelor psihoactive, singur în autoturism.\n\nTestat cu aparatul DrugTest a rezultat o valoare pozitivă – “cocaină”, tânărul fiind condus la spital, unde i-au fost recoltate probe biologice de sânge. În cauză a fost întocmit dosar penal sub aspectul săvârșirii infracțiunii de c onducerea unui vehicul sub influența substanțelor psihoactive, urmând a se propune soluție prin Parchet.\n\nLa controlul efectuat de către polițiști în autoturismul cu care tânărul se deplasa, în interiorul acestuia a fost descoperită o ţigaretă conţinând materie vegetală ce părea a fi cannabis, țigareta fiind ridicată în vederea cercetărilor.\n\nÎn cauză a fost întocmit dosar penal sub aspectul săvârșirii infracțiunii de deținere de droguri de risc, urmând ca la finalizarea cercetărilor să fie propusă soluție prin Parchet.",
  "metadata": {
    "original_file": "Informatia_De_Teleorman_0195.html"
  }
}