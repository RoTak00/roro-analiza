{
  "title": "Sute de euro falși au ajuns pe ”piața” din Teleorman",
  "content": "900 de euro falși au fost puși în circulație în județul Teleorman. În baza datelor și informațiilor obținute, polițiștii din cadrul Serviciului de Combatere a Criminalității Organizate Teleorman, în colaborare cu un procuror din cadrul Parchetului de pe lângă Judecătoria Alexandria, s-au sesizat din oficiu cu privire la faptul că, 3 bărbați cu vârste de 35, 28 și 39 de ani, toți din municipiul Alexandria, au în preocupări plasarea de monedă falsă, euro, la diferite societăți comerciale din județ.\n\nAstfel, oamenii legii au efectuat 4 percheziții domiciliare la locațiile celor 3 persoane bănuite, 3 în județul Teleorman și una în județul Ilfov, fiind ridicate în vederea cercetărilor, sisteme informatice și telefoane mobile.\n\nÎn fapt, s-a reținut că persoanele bănuite ar fi pus în circulație în județul Teleorman, 18 bancnote contrafăcute de 50 de euro.\n\nCu această ocazie, cele 3 persoane bănuite au fost conduse la sediul Serviciului de Combatere a Criminalității Organizate Teleorman, fiind dispusă reținerea pe bază de ordonanță, pentru 24 de ore, față de un bărbat, pentru săvârșirea infracțiunii de plasare de monedă străină, ulterior, față de acesta s-a dispus măsura controlului judiciar pentru o perioadă de 60 de zile.\n\nBărbatul a fost introdus în Centrul de Reținere și Arestare Preventivă al Inspectoratului de Poliție Județean Teleorman.\n\nLa acțiune au participat polițiști din cadrul Serviciului de Combatere a Criminalității Organizate Teleorman, jandarmi din cadrul Brigăzii Speciale de Intervenție a Jandarmeriei ”Vlad Țepeș”, lucrători din cadrul I.J.J. Teleorman, o grupă din cadrul Serviciului pentru Acțiuni Speciale din cadrul I.P.J. Teleorman.",
  "metadata": {
    "original_file": "TRNews_0196.html"
  }
}