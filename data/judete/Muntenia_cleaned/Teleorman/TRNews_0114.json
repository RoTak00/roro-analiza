{
  "title": "Percheziție în casa unui teleormănean care vindea ilegal petarde",
  "content": "Comercializarea petardelor și a pocnictorilor este interzisă. În această perioadă, poliţiştii desfăşoară acţiuni pentru prevenirea, identificarea şi combaterea evenimentelor negative generate de nerespectarea prevederilor legale ce reglementează deţinerea, comercializarea, importul, depozitarea şi folosirea articolelor pirotehnice de persoanele fizice şi juridice.\n\nÎn acest sens, poliţiştii telormăneni au înteţit controalele pentru verificarea legalităţii desfăşurării operaţiunilor cu articole pirotehnice.\n\nCu acest prilej, polițiștii din cadrul Serviciului Arme, Explozivi și Substanțe Periculoase Teleorman au desfășurat o percheziție domiciliară la locuința unui bărbat în vârstă de 50 de ani din comuna Peretu, în cadrul unui dosar penal privind comercializarea ilegală de articole pirotehnice.\n\nÎn urma unor cercetări asupra unei infracțiuni ce vizează „orice operațiuni cu articole pirotehnice efectuate fără drept” și „comercializarea către publicul larg a articolelor pirotehnice destinate a fi utilizate de către pirotehnicieni”, polițiștii au acționat cu un mandat de percheziție emis de Judecătoria Municipiului Roșiori de Vede.\n\nRezultatul operațiunii a fost ridicarea a 150 de kilograme de articole pirotehnice, clasificate în categoriile F2 și P1, la domiciliul bărbatului în cauză. Aceste probe materiale vor fi folosite în continuarea investigațiilor care sunt desfășurate sub supravegherea Parchetului de pe lângă Judecătoria Roșiori de Vede.\n\nEforturile autorităților sunt concentrate pe clarificarea întregului lanț de distribuție și punerea sub acuzare a persoanelor implicate în această activitate ilegală, asigurându-se astfel siguranța publică în comunitate.",
  "metadata": {
    "original_file": "TRNews_0114.html"
  }
}