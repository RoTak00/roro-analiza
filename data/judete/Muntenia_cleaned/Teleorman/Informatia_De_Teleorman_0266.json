{
  "title": "Inconştienţă sau prostie?! Un bărbat din Segarcea i-a dat maşina prietenului său, deşi ştia că nu are permis şi consumase alcool",
  "content": "Polițiștii din Turnu Măgurele au depistat un bărbat în vârstă de 34 de ani din comuna Segarcea Vale, județul Teleorman, în timp ce conducea un autoturism pe DN 65A, pe raza municipiului Turnu Măgurele, deși nu poseda permis de conducere pentru nicio categorie de vehicule și consumase băuturi alcoolice.\n\nConducătorul auto a fost testat cu aparatul alcooltest, rezultatul indicând o valoare de 0,58 mg/l alcool pur în aerul expirat, motiv pentru care a fost condus la spital unde i-au fost recoltate două probe biologice de sânge în vederea stabilirii alcoolemiei.\n\nAutoturismul în cauză i-a fost încredințat de către un bărbat în vârstă de 45 de ani din comuna Segarcea Vale, deși cunoștea faptul că acesta nu poseda permis de conducere și se afla sub influența alcoolului.\n\nÎn cauză a fost întocmit dosar penal sub aspectul săvârșirii infracțiunilor de “conducerea unui vehicul fără permis de conducere”, “conducerea unui vehicul sub influența alcoolului” și încredințarea unui autoturism pentru care legea prevede obligativitatea deținerii permisului de conducere pentru conducerea pe drumurile publice unei persoane despre care știe că nu posedă permis de conducere și se află sub influența alcoolului, urmând a se propune soluție prin Parchet.",
  "metadata": {
    "original_file": "Informatia_De_Teleorman_0266.html"
  }
}