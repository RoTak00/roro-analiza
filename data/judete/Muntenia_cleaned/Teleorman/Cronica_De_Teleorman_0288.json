{
  "title": "Cod galben ce vizează județul Teleorman: Vreme deosebit de rece și precipitații | Cronica de Teleorman / Ştiri din Teleorman şi nu numai",
  "content": "Administraţia Naţională de Meteorologie a emis o avertizare Cod galben vizând cantităţi însemnate de precipitaţii, ninsori şi vreme deosebit de rece, valabilă începând de luni noaptea, în Teleorman, și până pe 5 aprilie, ora 10.\n\nÎn intervalul menţionat, meteorologii anunță că vremea va fi deosebit de rece și temporar vor fi precipitaţii mai ales în sudul, centrul şi estul teritoriului, iar în noaptea de marți spre miercuri (04/05 aprilie), aria acestora se va restrânge către nord-est.\n\nÎn regiunile sudice și sud-estice va ploua, iar la munte și în zonele mai joase de relief din nordul și centrul Moldovei, Transilvania şi Banat se vor semnala precipitaţii sub formă de lapoviţă şi ninsoare și local se va depune strat de zăpadă. Cantităţile de apă vor depăşi 20…25 l/mp şi pe arii restrânse, îndeosebi în sud-vest, 40…50 l/mp.\n\nVântul va avea intensificări temporare în Muntenia, în sudul Olteniei și al Moldovei unde vitezele la rafală vor depăși 55…65 km/h și pe arii restrânse 70…75 km/h.",
  "metadata": {
    "original_file": "Cronica_De_Teleorman_0288.html"
  }
}