{
  "title": "Un tren plin cu persoane a luat foc! 250 de persoane au fost evacuate",
  "content": "Panică într-un tren plin cu persoane. O locomotivă electrică a fost cuprinsă de flăcări. Aceasta se afla în zona de triaj a gării Videle. Pasagerii au părăsit imediat vagoanele și au așteptat sosirea echipelor de intervenție. În cele din urmă toate persoanele au fost transportate în gara Videle cu 7 microbuze.\n\nIncendiu la o locomotivă electrică în zona de triaj a gării Videle. Alarma a fost dată de conductorul trenului. La fața locului au ajuns în cel mai scurt timp 3 mașini de stingere a incendiilor, un echipaj SMURD și un echipaj medical al Serviciului de Ambulanță Județean.\n\nPână la sosirea echipelor de prim-ajutor, aproximativ 250 de persoane s-au autoevacuat din trenul de persoane, niciuna neavând nevoie de îngrijiri medicale.\n\nIncendiul s-a manifestat generalizat la locomotiva electrică a trenului și a afectat parțial și un vagon de călători.\n\n”Focul este localizat, pompierii acționând acum pentru lichidarea sa”, a declarat purtătorul de cuvânt al ISU Teleorman, Gelu Dragomir.\n\nToate persoanele au fost transportate în gara Videle cu 7 microbuze, unul aparținând ISU Teleorman și 6 asigurate de autoritățile locale din Videle și Blejești.",
  "metadata": {
    "original_file": "TRNews_0293.html"
  }
}