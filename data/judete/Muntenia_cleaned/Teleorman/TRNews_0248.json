{
  "title": "Un bărbat a murit după ce s-a aruncat de la etaj",
  "content": "Tragedie în Alexandria. Un bărbat s-a aruncat în gol de la etajul 8 al apartamentului în care locuia. Echipele medicale sosite la fața locului nu au putut face altceva decât să constate decesul.\n\nUn bărbat în vârstă de aproximativ 65 de ani din municipiul Alexandria și-a pus capăt zilelor. Fără să lase un bilet prin care să-și justifice gestul extrem, acesta a deschis geamul de la apartamentul în care locuia și s-a aruncat în gol.\n\nNenorocirea a avut loc în zona BM-urilor din reședința județului. Mai multe echipaje de prim-ajutor au sosit la fața locului, dar din păcate nu au putut face decât să constate decesul bărbatului.\n\nPotrivit vecinilor, cei care au anunțat tragedia la 112, bărbatul era o persoană liniștită, politicoasă și neconflictuală. Mai mult decât atât, se pare că soția are unele probleme de sănătate, dar nu acesta ar fi motivul suicidului.\n\nPolițiștii au început cercetările pentru a stabili circumstanțele în care s-a produs tragicul eveniment. Deocamdată încearcă să afle care a fost motivul care a stat în spatele acestui gest.",
  "metadata": {
    "original_file": "TRNews_0248.html"
  }
}