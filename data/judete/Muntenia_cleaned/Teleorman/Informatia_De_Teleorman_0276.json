{
  "title": "Doi bărbaţi din Smârdioasa, băuţi şi fără permis, reţinuţi de poliţişti. Au fost prinşi la volanul aceleaşi maşini, la un interval de câteva ore",
  "content": "Polițiști din cadrul Biroului Ordine Publică Alexandria au depistat un tânăr în vârstă de 28 de ani, din comuna Smârdioasa, în timp ce conducea un autoturism neînmatriculat pe strada Alexandru Ghica, având montate plăcuțe cu număr de înmatriculare fals, fără a poseda permis de conducere pentru nicio categorie de vehicule și aflându-se sub influența băuturilor alcoolice. Conducătorul auto a fost testat cu aparatul alcooltest, rezultatul indicând o valoare de 0,34 mg/l alcool pur în aerul expirat.\n\nCercetările au fost continuate de către polițiștii rutieri care au stabilit că, în aceeași zi, autoturismul a mai fost condus pe raza comunei Vitănești de către un tânăr în vârstă de 21 de ani, din comuna Smârdioasa, deși nu poseda permis de conducere pentru nicio categorie de vehicule și consumase băuturi alcoolice, provocând un accident rutier soldat cu pagube materiale, după care a plecat de la fața locului.\n\nÎn urma cercetărilor a fost dispusă reunirea celor două cauze și efectuarea în continuarea a urmăririi penale față de suspecți, aceștia fiind reținuți și introduși în Centrul de Reținere și Arest Preventiv al I.P.J. Teleorman, urmând ca în cursul zilei de astăzi să fie prezentați instanței pentru a dispune.",
  "metadata": {
    "original_file": "Informatia_De_Teleorman_0276.html"
  }
}