{
  "title": "De Ziua Educației, elevii și profesorii de 10 din Alexandria au fost premiați",
  "content": "69 de elevi cu rezultate școlare deosebite, 29 de cadre didactice, dar și profesorii implicați în derularea unor proiecte educationale au fost premiați. Cu toții aparțin unităților de învățământ din Alexandria.\n\nCentrul Multifuncțional din Alexandria a devenit neîncăpător. Sute de elevi și profesori au luat parte la un eveniment de gală chiar de Zilei Națională a Educației. Conducerea Primăriei municipiului Alexandria i-a premiat pe elevii cu rezultate bune la învățătură, dar și cadrele didactice care se ocupă de aceștia.\n\n120.000 lei este valoarea premiilor pe care Primăria Alexandria a acordat-o copiilor de 10 ai municipiului, șefilor de promoție, olimpicilor și profesorilor care le-au fost alături, i-au îndrumat și ajutat să obțină aceste performanțe.\n\n”Ca să anticipăm viitorul, avem nevoie să privim prin ochii tinerilor de astăzi. Inventivitatea, dinamismul și libertatea de spirit a tinerilor, profesionalismul și experiența dascălilor, care au fost și sunt alături de ei, ne dau certitudinea că viitorul comunității noastre este pe mâini bune”, cu acest mesaj cei din Primăria Alexandria speră ca numărul elevilor premiați la ediția viitoare să crească.\n\n”De mulți ani încoace, Primăria Alexandria a recunoscut și răsplătit excelența din școlile noastre. Felicitări elevilor care au fost premiați și profesorilor dedicați”, a precizat Inspectorul General al IȘJ Teleorman, Sorin Ilie.",
  "metadata": {
    "original_file": "TRNews_0251.html"
  }
}