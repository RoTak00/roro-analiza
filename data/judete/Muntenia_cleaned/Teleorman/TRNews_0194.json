{
  "title": "Șofer prin de radar cu 206 km/h! Polițiștii au pornit în urmărirea lui",
  "content": "Urmărire ca-n filme. Un șofer a fost surprins de radar având o viteză apropiată de cursele de mașini. Aparatul radar al oamenilor legii a înregistrat valoarea de 206 km/h pe Drumul Național 6, între Alexandria și Măldăeni. Șoferul a refuzat să oprească la semnalele polițiștilor și a început urmărirea. Puțin dezechilibrată. Bolid marca BMW vs mașină de poliție marca VW Polo.\n\nPolițiștii din cadrul Serviciului Rutier, aflați în serviciul de supraveghere a traficului rutier pe DN6, tronsonul Alexandria -Măldăeni, au efectuat semnal regulamentar de oprire unui autoturism, înmatriculat în Marea Britanie, care încălcase regimul legal de viteză în afara localității, circulând cu o viteză de 206 km/h. Cu 106 km/h peste limita admisă pe acea porțiune. Întrucât conducătorul auto nu s-a conformat la semnalul polițiștilor, aceștia au procedat la urmărirea autoturismului, moment în care conducătorul auto a pierdut controlul asupra direcției de mers, în municipiul Roșiori de Vede, ieșind din decor, pe un teren viran.\n\nConducătorul auto a părăsit autoturismul, fiind imobilizat de polițiști după aproximativ 100 de metri.\n\nÎn urma verificărilor efectuate, conducătorul auto a fost identificat ca fiind un bărbat, de 30 de ani, din municipiul Ploiești, județul Prahova.\n\nFață de acesta polițiștii au luat măsura sancționării contravenționale cu amendă de 4.930 de lei, pentru încălcarea regimului legal de viteză, neoprire la semnal, neadaptarea vitezei și lipsa documentelor.\n\nTotodată, polițiștii au luat măsura complementară a reținerii permisului de conducere, în vederea suspendării exercitării dreptului de a conduce, pentru 150 de zile.",
  "metadata": {
    "original_file": "TRNews_0194.html"
  }
}