{
  "title": "Tragedie! O mamă și fiica sa au ars de vii în propria casă",
  "content": "Tragedie în localitatea Vârtoapele de Sus. Două persoane, mamă și fiică, și-au pierdut viața după ce dormitorul în care se aflau a fost cuprins de flăcări.\n\nPompierii militari din cadrul Detașamentului Roșiorii de Vede au fost solicitați să intervină pentru stingerea unui incendiu de locuință, din localitatea Vârtoapele de Sus.\n\nLa sosirea echipajelor de intervenție, cu două autospeciale de stingere, o ambulanță SMURD și un echipaj medical SAJ, s-a constatat faptul că incendiul se manifesta la nivelul unui dormitor, iar în interior se aflau două victime decedate, o femeie de circa 35 de ani și o fetiță de aproape 3 ani, mamă și copil.\n\nIncendiul a fost stins în limitele găsite după aproximativ două ore. Cauza probabilă a acestui eveniment a fost un scurtcircuit electric.\n\nPentru a evita producerea de astfel de tragedii, pompierii din Teleorman ne recomandă să verificăm periodic instalaţia electric.\n\n”Nu folosiţi instalaţii electrice improvizate. La suplimentarea receptoarelor asiguraţi-vă că instalaţia existentă poate prelua consumul adiţional. Verificaţi periodic cordoanele de legătură ale aparatelor electrice şi înlocuiţi-le atunci când sunt uzate. Nu folosiţi prize sau întrerupătoare slăbite. Nu suprasolicitaţi o priză deoarece unele incendii se produc din cauza solicitării excesive a unei surse de current. Instalaţi şi utilizaţi aparatura electrocasnică respectând indicaţiile producătorului”, sunt doar câteva dintre recomandările pompierilor teleormăneni.",
  "metadata": {
    "original_file": "TRNews_0193.html"
  }
}