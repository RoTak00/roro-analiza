{
  "title": "Incendiu la o gogoşerie din Alexandria. O femeie a suferit arsuri de gradul II pe faţă şi pe mâini",
  "content": "În urmă cu câteva minute, pompierii militari au fost solicitaţi să intervină pentru stingerea unui incendiu izbucnit la o gogoşerie din centrul municipiului Alexandria.\n\nPotrivit ISU Teleorman, o femeie de aproximativ 62 de ani a suferit arsuri de gradul II pe cca. 20 % din suprafaţa corpului, pe spate, la nivelul feţei şi pe membrele superioare. Angajata magazinului a fost preluată de echipajul SMURD şi transportată la Spitalul Judeţean pentru a primi îngrijiri de specialitate. Din primele informaţii, se pare că arsurile ar fi fost provocate de uleiul încins.\n\nConform sursei citate, la faţa locului pompierii militari au acţionat cu o autospecială cu apă şi spumă şi un echipaj SMURD. Focul a fost stins în scurt timp, fiind afectaţi aproximativ 2 mp din gogoşerie.\n\nDeocamdată, nu se cunoaşte de la ce a pornit incendiul.",
  "metadata": {
    "original_file": "Informatia_De_Teleorman_0241.html"
  }
}