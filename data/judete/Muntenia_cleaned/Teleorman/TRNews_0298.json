{
  "title": "Sorin Ilie este noul inspector școlar general",
  "content": "Schimbare la vârful Inspectoratului Școlar Județean Teleorman. Sorin Ilie este noul inspector școlar general. Acesta l-a înlocuit pe Florin Oriță, cel care a stat la conducerea IȘJ Teleorman aproape 10 luni.\n\nSorin Ilie preia astfel funcția de inspector școlar general într-o perioadă importantă pentru învățământul teleormănean, în care se desfășoară Evaluarea Națională și Bacalaureatul. De aceea, obiectivul pricipal al instituției conduse, de acum, de Sorin Ilie, este acela de a organiza în condiții cât mai bune cele două examene.\n\nTotodată, noul inspector școlar general va lua decizii astfel încât Inspectoratul Școlar Județean Teleorman să își recapete prestigiul de altă dată, mai ales în teritoriu, să fie mai vizibil, mai coerent, mai aproape de elevi. Iar pentru acest lucru este nevoie și de implicarea comunității și a tuturor instituțiilor publice, spune Sorin Ilie.\n\nSorin Ilie este și consilier județean din partea Partidului Social Democrat. În trecut el a ocupat și funcția de consilier local în Alexandria. Acesta a terminat Facultatea de Psihologie și are un master în educație. Este învățător din anul 1982. Atât el, cât și soția predau la Școala Gimnazială Mihai Viteazul din Alexandria.",
  "metadata": {
    "original_file": "TRNews_0298.html"
  }
}