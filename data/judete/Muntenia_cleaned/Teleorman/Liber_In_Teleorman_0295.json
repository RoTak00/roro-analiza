{
  "title": "Bărbatul din Alexandria care și-a omorât iubita a fost REȚINUT",
  "content": "Mihai C., bărbatul în vârstă de 43 de ani, din Alexandria, care și-a strâns iubita de gât până a omorât-o, a fost reținut de procurorii din cadrul Parchetului de pe lângă Tribunalul Teleorman, marți. Inculpatul a fost pus sub acuzație pentru infracțiunile de violență în familie, conform articolului 199 alin. 1 din Codul Penal, iar de asemenea, cu aplicarea articolului 188 alin. 1 referitor la omor.\n\n„La data de 05.03.2024 procurorii din cadrul Parchetului de pe lângă Tribunalul Teleorman au dispus punerea în mişcare a acţiunii penale faţă de incupatul C.M în vârstă de 43 ani, cu domiciliul în mun.Alexandria, judeţ Teleorman sub aspectul săvârşirii infracţiunii de violenţă în familie, faptă prevăzută de art. 199 alin 1 Cod penal cu aplicarea art. 188 alin 1 Cod penal (omor). \n\n Inculpatul CM a fost reţinut pe o durată de 24 de ore, urmând a se solicita judecătorului de drepturi şi libertăţi din cadrul Tribunalului Teleorman luarea faţă de acesta a măsurii arestării preventive pe o perioadă de 30 de zile.\n\nÎn fapt, în dimineaţa zilei de 04.03.2024, în jurul orei 0300, în urma unor discuţii în contradictoriu, inculpatul CM a exercitat acţiuni violente asupra concubinei sale LR, în vârstă de 36 de ani, prin comprimarea orifiilor aeriene superioare, cel mai probabil cu mâinile, decesul acesteia survenind ca urmare a asfixiei mecanice. \n\n Facem precizarea că punerea în mişcare a acţiunii penale reprezintă o etapă în cadrul procesului penal şi nu are rolul de a înfrânge prezumţia de nevinovăţie a persoanei cercetate”, a transmis Parchetul Teleorman.",
  "metadata": {
    "original_file": "Liber_In_Teleorman_0295.html"
  }
}