{
  "title": "Transport ilegal de lemn depistat de polițiștii din Teleorman",
  "content": "În această perioadă lemnul este la mare căutare. Polițiștii teleormăneni au depistat un transport ilegal de material lemnos.\n\nPolițiștii de la Postul de Poliție Rurală Lița au identificat un șofer de 26 de ani din comuna Mihăești, județul Argeș, care transporta material lemnos cu o autoutilitară pe DJ 546. Verificările au relevat că cantitatea de lemn era cu 1,33 m3 mai mare decât cea specificată în documentele de însoțire.\n\nUn specialist silvic a contribuit la constatarea abaterii, iar ca urmare a acesteia, conducătorul auto a fost sancționat cu o amendă de 1.000 de lei conform Legii nr. 171/2010 privind contravențiile silvice.",
  "metadata": {
    "original_file": "TRNews_0124.html"
  }
}