{
  "title": "Prefectul de Teleorman a solicitat Guvernului bani pentru refacerea obiectivelor din Turnu Măgurele distruse de calamitate",
  "content": "Sala de sport multifuncțională, Școala Gimnazială nr. 4, Piața municipală și garajul auto al S.C. Local Urban S.A. sunt doar câteva dintre obiectivele distruse de calamitățile care s-au abătut luna trecută peste municipiul Turnu Măgurele. Pentru ca viața locuitorilor să se desfășoare în normalitate, prefectului județului Teleorman, Haralambie Epure a solicitat Guvernului României bani pentru refacerea acestor sedii. Este vorba despre suma de 1,775 mii lei din Fondul de intervenție la dispoziția Guvernului.\n\nPrefectul județului Teleorman, Haralambie Epure, a solicitat Guvernului României să inițieze un proiect de Hotărâre de Guvern prin care să fie alocate sume din Fondul de intervenție la dispoziția Guvernului, pentru municipiul Turnu Măgurele.\n\n”Prin cerere se solicită alocarea sumei de 1,775 mii lei pentru lucrări urgente de refacere a obiectivelor sociale și administrative afectate ca urmare a calamităților naturale produse în luna mai a.c. Sunt vizate următoarele obiective: sala de sport multifuncțională din strada Portului nr. 5, Școala Gimnazială nr. 4 Turnu Măgurele, Piața municipală Turnu Măgurele și garajul auto al S.C. Local Urban S.A”, spune prefectul județului Teleorman.\n\nRămâne de văzut dacă această solicitare va avea rezultatul așteptat și obiectivele vizate vor intra cât mai repede în programul de reabilitare.",
  "metadata": {
    "original_file": "TRNews_0295.html"
  }
}