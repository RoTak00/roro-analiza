{
  "title": "Accident, în Alexandria. Şase persoane, printre care şi un minor de 17 ani, au ajuns la Spitalul de Urgenţă",
  "content": "În urmă cu numai câteva minute, polițiștii din Alexandria au fost sesizați, prin apel la 112, cu privire la faptul că pe strada Independenței din municipiul reşedinţă de judeţ, s-a produs un accident rutier soldat cu victime omenești.\n\nÎn urma cercetărilor, oamenii legii au constatat următoarele: în timp ce un tânăr în vârstă de 21 de ani, domiciliat în orașul Darabani, județul Botoșani, conducea un autoturism pe strada Independenței, din direcția str. București către str. Av. Colfescu, la intersecția cu strada Gheorghe Doja nu a acordat prioritate de trecere unui auto condus regulamentar de către un tânăr în vârstă de 20 de ani, din comuna Plosca.\n\n„În urma impactului a rezultat rănirea a 4 persoane, bărbați și femei, cu vârste cuprinse între 17 și 40 de ani, pasageri în cele două auto. Ambii conducători auto au fost testați cu aparatul alcooltest, rezultatul fiind negativ. În cauză a fost întocmit dosar penal pentru vătămare corporală din culpă”, se arată într-un comunicat al IPJ Teleorman.\n\nÎnsă, la Spitalul de Urgenţă din Alexandria au ajuns şase persoane. Cinci victime au fost din cele două autoturisme implicate în evenimentul rutier, iar un tânăr de 22 de ani a fost lovit în momentul în care încerca să traverseze strada. \n\n Potrivit declaraţiei cadrelor medicale, victimele au suferit răni superficiale ce nu le pun viaţa în pericol, urmând a fi externate în cel mai scurt timp.",
  "metadata": {
    "original_file": "Informatia_De_Teleorman_0240.html"
  }
}