{
  "title": "Preotul Florin Danu caută „Moș Crăciun” pentru bucuria copiilor din comunitatea Lada",
  "content": "În pragul sărbătorilor de iarnă, preotul Florin Danu, din Parohia Lada, județul Teleorman, reia o inițiativă de suflet, menită să aducă bucurie copiilor din comunitatea în care slujește. Anul acesta, 110 scrisori scrise cu emoție de mâna micuților din parohie îl așteaptă pe Moș Crăciun, iar părintele Danu face un apel către toți cei care vor să aducă un zâmbet pe chipul unui copil.\n\nProcedura este una ușor de urmat: copiii din parohie au scris scrisori adresate lui Moș Crăciun, în care și-au exprimat dorințele pentru sărbători. Scrisorile vor fi distribuite celor care doresc să ajute, aceștia urmând să pregătească un pachet care să includă cadourile cerute.\n\nOricine dorește să participe la această inițiativă poate scrie la numărul de telefon: 0765320643, pe WhatsApp. După ce își alege una dintre scrisori, fiecare binefăcător va pregăti un pachet personalizat, pe baza dorințelor exprimate de copii. Cadourile vor fi apoi împărțite în preajma Crăciunului, transformând sărbătorile într-un moment magic pentru cei mici.\n\nDe-a lungul anilor, acțiunile organizate de preotul Florin Danu au adus zeci de zâmbete pe chipurile copiilor din parohie. Într-o zonă cu resurse limitate, aceste cadouri reprezintă nu doar bucurie materială de moment, ci și o rază de speranță și iubire.",
  "metadata": {
    "original_file": "Liber_In_Teleorman_0041.html"
  }
}