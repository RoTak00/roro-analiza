{
  "title": "Drăgușin, în campanie electorală pe șantierul stadionului în ruină",
  "content": "Când vine vorba de nerespectarea termenului de finalizare a stadionului din Alexandria, primarul Victor Drăgușin aruncă responsabilitatea asupra Companiei Naționale de Investiții (CNI). Totuși, în timpul campaniei electorale, Drăgușin schimbă strategia și apare pe șantierul întârziat, filmându-se la ruina actualului stadion. Deși termenul de finalizare a fost amânat și nu există un nou termen stabilit, primarul își face liniștit campania electorală.\n\n„Mobilizarea maximă” promisă de autorități pentru stadionul din Alexandria s-a dovedit a fi doar o promisiune fără acoperire. Primarul Victor Drăgușin, împreună cu ministrul Dezvoltării și constructorii, au făcut promisiuni ferme în fața comunității, însă realitatea de pe șantier este departe de a le reflecta. CNI, entitatea responsabilă de proiect, nu a stabilit un termen clar de finalizare a complexului sportiv.\n\nDe-a lungul anilor, termenele fixe pentru finalizarea lucrărilor s-au dovedit a fi simple promisiuni nerealizate. Inițial, stadionul ar fi trebuit să fie finalizat încă din 2019. În ciuda acestor întârzieri și a lipsei unui nou termen concret, primarul Drăgușin încearcă să-și reconstruiască imaginea prin prezența sa pe șantier în timpul campaniei electorale. Însă, fără progrese concrete, acțiunile primarului riscă să fie percepute ca simple manevre electorale, accentuând frustrarea publicului față de modul în care autoritățile gestionează proiectele de infrastructură esențiale.\n\nStadionul Municipal Alexandria. Cum arată „mobilizarea maximă” de pe șantier\n\nCitiți și: Stadionul din Alexandria, povestea șantierului întârziat ani la rând – Când va fi gata\n\nCitiți și: Stadionul din Alexandria mai are 4 luni până la finalizare, dar este la stadiul de schelet – FOTO",
  "metadata": {
    "original_file": "Liber_In_Teleorman_0215.html"
  }
}