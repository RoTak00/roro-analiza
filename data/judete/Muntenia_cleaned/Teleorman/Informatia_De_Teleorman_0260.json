{
  "title": "Momente emoționante la ISU Teleorman. Pompierii salvatori Ene Marian şi Saveschi Gabriel au ieșit la pensie în aplauzele colegilor",
  "content": "Începând cu data de 01, respectiv 02 iulie 2019, plutonier adjutant șef Ene Marian, din cadrul Detașamentului de Pompieri Roșiorii de Vede, și plt. adj. șef Saveschi Gabriel, din cadrul Detașamentului de Pompieri Alexandria, ambii cu o carieră militară de peste 25 de ani în arma „pompieri”, vor trece în rezervă cu drept la pensie.\n\nAceștia și-au dedicat întreaga carieră salvării vieților și bunurilor populației din județul Teleorman, fiind încadrați în unitatea noastră încă de la absolvirea Școlii de Subofițeri de Pompieri și Protecție Civilă „Pavel Zăgănescu” din Boldești, promoția 1995.\n\nPe timpul activității, cei doi salvatori s-au remarcat prin profesionalism, onestitate și implicare permanentă în menținerea în stare de operativitate a autospecialelor și echipamentelor de intervenție, precum și prin îndeplinirea cu succes a misiunilor încredințate.\n\n„Acum, la finalul carierei lor, ne exprimăm sincerele gânduri de admirație și respect pentru tot ceea ce au realizat în cadrul unității noastre, manifestând devotament, curaj și responsabilitate față de semeni. Le adresăm calde mulțumiri pentru generosul efort de a sluji țara și cetățenii, multă sănătate, liniște, bucurii alături de cei dragi și le dorim să se bucure de pensie foarte mult timp de aici înainte!”, se arată într-un mesaj postat pe pagina de socializarea a instituţiei.",
  "metadata": {
    "original_file": "Informatia_De_Teleorman_0260.html"
  }
}