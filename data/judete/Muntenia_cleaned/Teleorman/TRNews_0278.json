{
  "title": "Percheziții în Teleorman! Mai multe persoane sunt cercetate pentru înșelăciune",
  "content": "Percheziții în Teleorman într-un dosar de înşelăciune în domeniul construcţiilor. Prejudiciul este de aproximativ 200.000 lei.\n\nPolițiștii teleormăneni din cadrul Serviciul de Investigare a Criminalității Economice au pus în executare 5 mandate de percheziție domiciliară și 3 mandate de aducere, în județele Teleorman, Ilfov și în municipiul București, într-un dosar penal aflat în supravegherea Parchetului de pe lângă Judecătoria Roșiori de Vede.\n\nDin cercetări a reieșit că, în perioada ianuarie-iunie 2022, la diferite intervale de timp și în baza aceleiași rezoluții infracționale, trei persoane, folosindu-se de calitatea de reprezentanți ai unei societăți comerciale, ar fi indus în eroare mai multe persoane vătămate din județele Teleorman, Ilfov, Covasna, Timiș, Hunedoara, Suceava și Prahova, cărora le-ar fi promis în mod mincinos realizarea unor servicii de proiectare, autorizare, avizare și construcții imobile, care în fapt nu s-ar fi executat.\n\nPentru a da o aparență de legalitate a promisiunilor, au fost încheiate convenții civile, primind în schimbul falsei promisiuni sume de bani, prejudiciul total fiind de 195.000 de lei.",
  "metadata": {
    "original_file": "TRNews_0278.html"
  }
}