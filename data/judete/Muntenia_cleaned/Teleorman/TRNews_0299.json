{
  "title": "ALEXANDRIA devine SMART! Primele bănci inteligente au fost montate",
  "content": "S-a descărcat telefonul, tableta, laptopul? Nici o problemă. În Alexandria, mai exact în zona Centrului Multifuncțional pentru Tineret ai la dispoziție două bănci inteligente la care -ți poți conecta dispozitivele pentru a le încărca. În următoarea perioadă vor mai fi amplasate în reședința județului încă trei astfel de bănci.\n\nAlexandria devine SMART și se modernizează în fiecare zi. Două bănci inteligente, dotate cu panouri fotovoltaice care se încarcă la soare au fost amplasate în centrul reședinței județului Teleorman. Ele sunt deja funcționale și pot fi folosite de cei care au drum prin fața Centrului Multifuncțional pentru Tineret.\n\nPrimele 2 bănci SMART au fost instalate în această primăvară și sunt funcționale în zona Centrului Multifuncțional pentru Tineri, iar următoarele 3 vor fi amplasate la finalizarea lucrărilor în curtea Colegiului Național ”Al. I. Cuza”.\n\nBăncile sunt dotate cu panou fotovoltaic, acumulator solar, controler solar, priză dublă USB(poate încărca până la 20 de telefoane zilnic) și priză 230/250VA ce poate alimenta dispozitive tip laptop.\n\nAceastă bancă smart pare să fie o soluție pentru persoanele care au nevoie rapidă de realimentarea baterii telefonului sau de utilizarea internetului.\n\n”Vă rog să le utilizați corespunzător, să nu le distrugeți și să vă puteți bucura de ele cât mai mult timp”, este mesajul primarului Alexandriei, Victor Drăguțin.",
  "metadata": {
    "original_file": "TRNews_0299.html"
  }
}