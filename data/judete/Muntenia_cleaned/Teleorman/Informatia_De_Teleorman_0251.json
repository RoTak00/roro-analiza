{
  "title": "Pesta porcină face ravagii, în comuna Bujoru. Peste 300 de porci ucişi. La Năsturelu, circa 250 de suine urmează să fie sacrificate",
  "content": "Până la această oră, aproximativ 1.000 de porci din gospodăriile cetăţenilor au fost sau urmează să fie ucişi. Pesta Porcină Africană a făcut prăpăd în comunele din zona de sud a judeţului, în Pietroşani, Bujoru sau Năsturelu. Zilele trecute, în localitatea Pietroşani autorităţile au sacrificat în jur de 300 de suine. La fel şi în Bujoru, comună aflată la câţiva kilometri distanţă. Potrivit reprezentanţilor DSVSA Teleorman, până joi seara, au fost ucişi circa 250 de porci.\n\nUrmează localitatea Năsturelu. Începând de astăzi, toţi porci din gospodăriile oamenilor vor fi omorâţi. În jur de 200-250 de capete. Măsura este una preventivă, în urma unei analize de risc intreprinsă de către specialiștii epidemiologi din cadrul DSVSA Teleorman.\n\nProbleme sunt şi în comuna Suhaia. Deocamdată, se aşteaptă rezultatul analizele de laborator. În baza buletinelor de analiza emise de I.D.S.A. București, Direcţia Sanitar Veterinară Teleorman va hotărî dacă animalele vor fi sacrificate.\n\nDSVSA Teleorman solicită sprijinul și înțelegerea cetățenilor pentru respectarea măsurilor întreprinse de autorități, având în vedere gravitatea bolii și consecințele economice grave generate de apariția ei și va informa periodic populația din județ, cu privire la evoluția bolii și a măsurilor care trebuie respectate pentru a limita efectele bolii și a preveni răspândirea virusului.\n\nOrice suspiciune de boală trebuie anunțată imediat medicului veterinar, DSVSA Teleorman sau autorităților locale. Proprietarii vor fi despăgubiți de către stat, în condițiile prevăzute de legislație.",
  "metadata": {
    "original_file": "Informatia_De_Teleorman_0251.html"
  }
}