{
  "title": "[FOTO] Accident grav, la Turnu Măgurele. Un tânăr a ajuns la spital în stare de inconștiență | Cronica de Teleorman / Ştiri din Teleorman şi nu numai",
  "content": "Un tânăr de 31 de ani, din Turnu Măgurele, a fost transportat în stare de inconștiență la Spitalul Județean de Urgență din Alexandria, după ce a intrat cu mașina într-un copac de pe marginea DN 51 A, la ieșire din municipiul Turnu Măgurele, spre Ciuperceni. \n\n În urma impactului, bărbatul a rămas încarcerat, iar autoturismul s-a făcut praf. \n\n \n\n Potrivit primelor informații, șoferul ar fi circulat cu viteză mare și într-o curbă a pierdut controlul volanului și a ieșit de pe carosabil și s-a răsturnat. \n\n \n\n “La data de 17 mai, a.c., ora 20.32, polițiștii au fost sesizați prin Sistemul Național Unic pentru Apeluri de Urgență 112, cu privire la faptul că, pe DN 51 A, la ieșire din municipiul Turnu Măgurele, județul Teleorman, a avut loc un eveniment rutier”, a transmis IPJ Teleorman.\n\n\n\n La fața locului au intervenit pompierii cu o unitate de descarcerare, un echipaj de Ambulanță cu medic, de la SAJ Teleorman, dar și polițiștii din cadrul Poliției municipiului Turnu Măgurele -Biroul Rutier.\n\nÎn cauză, polițiștii efectuează cercetări pentru stabilirea cauzelor și împrejurărilor în care s-a produs evenimentul rutier.",
  "metadata": {
    "original_file": "Cronica_De_Teleorman_0259.html"
  }
}