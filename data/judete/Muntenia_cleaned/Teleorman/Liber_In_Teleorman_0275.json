{
  "title": "Șoferul microbuzului școlar de la Smârdioasa, agresiune sexuală asupra unei minore",
  "content": "Șoferul microbuzului școlar din comuna Smârdioasa, județul Teleorman, este acuzat de agresiune sexuală asupra unei minore. Bărbatul în vârstă de 52 de ani ar fi atins-o în zone intime, fără acordul fetei, în timp ce se aflau singuri în mijlocul de transport școlar.\n\n„În ziua de 19 martie a.c., Secția 13 Poliție Rurală Smârdioasa a fost sesizată de către un cadru didactic al unității de învățământ din comuna Smârdioasa cu privire la o posibilă agresiune sexuală comisă de către șoferul microbuzului școlar asupra unei minore.\n\nCercetările preliminare au reliefat faptul că, în ziua de 11 martie a.c., un angajat al unității de învățământ ar fi fost încunoștințat, prin intermediul unor mesaje trimise pe o aplicație de mesagerie, de către o minoră în vârstă de 14 ani, fostă elevă a școlii, domiciliată în localitate, despre faptul că șoferul microbuzului, un bărbat de 52 de ani, cu același domiciliu, ar fi atins-o în zone intime, fără acordul fetei, în timp ce se aflau singuri în mijlocul de transport școlar.\n\nÎn cauză a fost întocmit dosar penal sub aspectul săvârșirii infracțiunii de agresiune sexuală, cercetările fiind continuate în vederea stabilirii cu exactitate a tuturor împrejurărilor comiterii faptei, sub coordonarea Parchetului de pe lângă Judecătoria Zimnicea”, potrivit IPJ Teleorman.",
  "metadata": {
    "original_file": "Liber_In_Teleorman_0275.html"
  }
}