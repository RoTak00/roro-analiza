{
  "title": "Nu ”schimbați” bani pe stradă, necunoscuților! Bărbat reținut pentru înșelăciune",
  "content": "Un bărbat a fost reținut de polițiștii din Teleorman sub acuzația de înșelăciune. Acesta aborda pe stradă persoane de sex feminin cărora le solicita să-i schimbe o bancnotă de 200 de lei. După ce le lua banii se făcea nevăzut.\n\nPolițiștii din Roșiori de Vede au reținut un bărbat de 49 de ani, din localitate, cercetat sub aspectul infracțiunii de înșelăciune. La data de 24.10.2023 și 04.11.2023, două femei în vârstă de 80, respectiv 71 de ani, din Roșiori de Vede, au sesizat faptul că au căzut victimele unor infracțiuni de înșelăciune.\n\nDin cercetările polițiștilor a reieșit că femeile au fost abordate de persoane necunoscute care le-au solicitat să le schimbe o bancnotă de 200 de lei. Cu toate că femeile au înmânat banii bărbatului, acesta le-a luat și a plecat într-o direcție necunoscută, fără a finaliza efectiv schimbul.\n\nPrezumtivul autor, un bărbat de 49 de ani, domiciliat în municipiul Roșiori de Vede, a fost identificat și reținut în urma cercetărilor. Cercetările sunt în desfășurare sub coordonarea Parchetului de pe lângă Judecătoria Roșiori de Vede.",
  "metadata": {
    "original_file": "TRNews_0134.html"
  }
}