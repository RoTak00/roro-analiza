{
  "title": "Accident în Peretu! O persoană a rămas încarcerată",
  "content": "O persoană a ajuns la spital după ce autoturismul în care se afla s-a lovit de un cap de pod. Bărbatul a fost scos rapid de către echipele de intervenție dintre fiarele contorsionate ale autoturismului și predat echipelor medicale pentru îngrijiri.\n\nNeatenția se plătește. Un bărbat în vârstă de 64 de ani a ajuns la spital cu traumatism cranio-cerebral și la nivelul membrelor după ce autoturismul în care se afla s-a izbit de un cap de pod. Nefericitul eveniment a avut loc pe raza localității Peretu.\n\n”Victima, un bărbat de aproximativ 64 de ani, conștientă și cooperantă, cu un traumatism cranio-cerebral minor și cu un traumatism la nivelul membrelor, a fost scoasă din autoturism de către pompieri și predată unui echipaj medial al Serviciului Județean de Ambulanță Teleorman.\n\nDupă acordarea primului ajutor, persoana rănită a fost transportată la UPU Alexandria”, a declarat purtătorul de cuvânt al ISU Teleorman, Gelu Dragomir.\n\nCirculația rutieră în zonă s-a desfășurat alternativ pe un singur sens, vreme de mai multe minute.",
  "metadata": {
    "original_file": "TRNews_0103.html"
  }
}