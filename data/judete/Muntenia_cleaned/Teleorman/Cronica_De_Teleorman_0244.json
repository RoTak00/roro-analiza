{
  "title": "Doi primari liberali din Teleorman și-au declarat susținerea pentru PSD și Adrian Gâdea | Cronica de Teleorman / Ştiri din Teleorman şi nu numai",
  "content": "În an preelectoral, PSD Teleorman pare să devină atractiv pentru unii dintre primarii liberali din fruntea comunităților rurale. Iar PNL este barca din care vor să sară. \n\n \n\n Potrivit unor surse din mediul politic, Florentin Adrian Ghimiș, primarul comunei Frăsinet și Alexandru Anghel, primarul comunei Scrioaștea, sunt doi dintre primarii liberali pe cale să adere la doctrina social-democrată. \n\n \n\n Lucrurile par să fie clare și bine stabilite, având în vedere că cei doi edili au participat, vineri, 14 iulie, la întrunirea organizată de PSD Teleorman, în Alexandria. \n\n În cadrul întâlnirii, aceștia și-ar fi declarat susținerea pentru PSD Teleorman și aprecierea pentru președintele Adrian Gâdea, care le-a întins o mână de ajutor, când au avut nevoie de susținere pentru atragerea fonduri pentru comunitățile pe care le administrează.\n\nInformația venită pe surse a fost confirmată a doua zi, de vicepreședintele Consiliului Județean, Adrian Florescu, într-un drept la replică adresat președintelui PNL,Teleorman. „Deciziile proaste ale lui Eugen Pîrvulescu au făcut ca Filiala Teleorman a PNL să piardă ieri 2 primari”, a scris Florescu. \n\n \n\n Neoficial, în mediul politic circulă o serie de discuții cum că liberalii riscă să fie abandonați de unii primari care nu au fost sprijiniți la proiectele de investiții. La final de mandat, edilii trebuie să dea explicații în fața oamenilor pentru proiectele promise și nerealizate. \n\n \n\n Florentin Adrian Ghimiș este în funcție din 2004 și, de-a lungul timpului, a mai cochetat cu alte partide, cum ar fi PDL sau ALDE. \n\n Alexandru Anghel este la primul mandat și deja se pregătește să schimbe echipa.",
  "metadata": {
    "original_file": "Cronica_De_Teleorman_0244.html"
  }
}