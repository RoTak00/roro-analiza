{
  "title": "Încă o plecare din PNL Teleorman. Cătălin Burcescu a migrat la PSD | Cronica de Teleorman / Ştiri din Teleorman şi nu numai",
  "content": "Cătălin Burcescu, fost director general al Oficiului de Stat pentru Invenții și Mărci (OSIM), este cea mai recentă achiziție politică făcută de PSD Teleorman. Acesta s-a alăturat valului de primari liberali care au depus adeziune la PSD Teleorman, între care și bunul său prieten, Ciprian Ciuperceanu, primarul comunei Drăgănești Vlașca.\n\nMai mulți liberali din Teleorman au ales să părăsească PNL, partid pe lista căruia au fost aleși în diferite funcții, de-a lungul timpului, și s-au alăturat PSD, care pare să devină tot mai ofertant pentru aceștia. Este vorba de primari, dar și despre membri care au fost propulsați în poziții de conducere în diferite instituții. \n\n Printre aceștia se află și Cătălin Burcescu, care a deținut funcția de director general Oficiului de Stat pentru Invenții și Mărci (OSIM). Mai precis, în mai 2021, acesta a fost numit director general al OSIM, printr-o decizie a premierului Florin Cîțu. Un an mai târziu, printr-o decizie semnată de către premierul Nicolae Ciucă, Cătălin Burcescu a fost eliberat din funcţia de director general al Oficiului de Stat pentru Invenţii şi Mărci.\n\nBurcescu a mai renunțat la calitatea de membru PNL și în iunie 2018. Atunci a ales să se înscrie la ALDE Teleorman și a fost recompensat cu funcția de vicepreședinte al filialei județene, condusă la vremea respectivă de Ică Florică Calotă. În 2019, Burcescu a revenit în PNL.",
  "metadata": {
    "original_file": "Cronica_De_Teleorman_0187.html"
  }
}