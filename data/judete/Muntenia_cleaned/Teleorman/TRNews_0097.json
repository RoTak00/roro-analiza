{
  "title": "Unul dintre organizatorii nunții din Buzescu a fost arestat",
  "content": "Unul dintre organizatorii nunții din comuna Buzescu a fost arestat preventiv. Acesta se face vinovat de săvârșirea infracțiunii de împiedicarea sau îngreunarea circulației pe drumurile publice.\n\nLa data de 15 mai, în urma administrării probatoriului în cadrul dosarului penal întocmit sub aspectul săvârșirii infracțiunii de împiedicarea sau îngreunarea circulației pe drumurile publice, polițiștii din cadrul Serviciului Rutier Teleorman au dispus reținerea uneia dintre persoanele cercetate, bărbat de 36 de ani, din municipiul București, pentru instigare la comiterea faptei.\n\nDin cercetări a reieșit faptul că bărbatul ar fi solicitat amplasarea cortului și a ornamentelor specifice evenimentului, a scenei și recuzitei în apropierea locuinței din localitatea Buzescu, unde a fost organizată nunta, fapt ce a perturbat major traficul rutier. Mai mult, cortegiul nupțial, format din câteva sute de persoane, s-ar fi deplasat la o altă locuință de pe raza localității.\n\nBărbatul a fost introdus în Centrul de Reținere și Arestare Preventivă din cadrul Inspectoratului de Poliție Județean Teleorman, urmând a fi prezentat instanței de judecată.\n\nCercetările continuă sub supravegherea Parchetului de pe lângă Judecătoria Alexandria.",
  "metadata": {
    "original_file": "TRNews_0097.html"
  }
}