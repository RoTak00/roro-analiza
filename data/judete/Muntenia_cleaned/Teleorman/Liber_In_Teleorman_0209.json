{
  "title": "Un bărbat din Roșiori, prins drogat în trafic, REȚINUT de polițiști",
  "content": "Polițiștii din cadrul Secției 4 Poliție Rurală Roșiori de Vede au dispus reținerea unui bărbat de 36 de ani, din Roșiori de Vede, cercetat într-un dosar penal întocmit sub aspectul săvârșirii infracțiunii de conducere sub influența unor substanțe interzise.\n\nÎn fapt, în ziua de 23 mai a.c., în jurul orei 15:30, în timp ce se aflau în serviciul de patrulare pe DJ 601F, în satul Văcărești, comuna Drăgănești de Vede, polițiștii au oprit pentru control un autoturism condus de către un bărbat în vârstă de 36 de ani, domiciliat în municipiul Roșiori de Vede.\n\nÎn urma testării cu aparatul din dotare, au reieșit indicii cu privire la posibila prezență a substanțelor psihoactive. Menționăm că aceasta nu reprezintă probă în cadrul dosarului penal, persoana fiind condusă la o unitate medicală, pentru recoltarea de probe biologice, în vederea stabilirii cu exactitate a consumului unor substanțe interzise.\n\nAvând în vedere probatoriul administrat în cauză, a fost luată măsura reținerii persoanei bănuite, bărbatul fiind introdus în Centrul de Reținere și Arestare Preventivă din cadrul Inspectoratului de Poliție Județean Teleorman.\n\nCercetările continuă sub supravegherea Parchetului de pe lângă Judecătoria Roșiori de Vede.\n\nNotă : Efectuarea urmăririi penale este o etapă a procesului penal reglementată de Codul de procedură penală, activitate care nu poate, în nicio situație, să înfrângă principiul prezumției de nevinovăție, a transmis IPJ Teleorman.",
  "metadata": {
    "original_file": "Liber_In_Teleorman_0209.html"
  }
}