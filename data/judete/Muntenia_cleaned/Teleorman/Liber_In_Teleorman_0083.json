{
  "title": "Asociația Fotbal Club Alexandria, datoare la bugetul local",
  "content": "Situație tensionată pentru echipa de fotbal CSM Alexandria, după ce Primăria Alexandria a emis un titlu executoriu și o somație de plată către Asociația Fotbal Club Municipiul Alexandria pentru neplata impozitelor și taxelor locale. În ciuda faptului că asociația beneficiază de fonduri publice, se pare că resursele alocate nu sunt gestionate corespunzător, punând clubul într-o situație financiară dificilă.\n\nAceastă problemă scoate în evidență o administrare deficitară a fondurilor, în condițiile în care banii primiți din bugetul local ar fi trebuit să susțină activitatea echipei și să asigure performanțe pe măsură. În plus, clubul a atras recent implicarea consilierului local din partea PSD – Valentin Badea, fost fotbalist cunoscut, care a decis să își ofere sprijinul în cadrul echipei, lucrând pe partea de imagine și consultanță managerială alături de Sorin Paraschiv – team manager, un alt nume marcant din fotbal.\n\nCa atare, deși implicarea celor doi ar fi trebuit să aducă o schimbare pozitivă în activitatea echipei din Liga a III-a, această asociere cu o entitate aflată în dificultate fiscală ar putea avea efect invers și, în loc să îmbunătățească imaginea clubului riscă să aibă ei imaginea afectată.",
  "metadata": {
    "original_file": "Liber_In_Teleorman_0083.html"
  }
}