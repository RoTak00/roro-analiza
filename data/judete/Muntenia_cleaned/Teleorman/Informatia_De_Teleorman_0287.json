{
  "title": "Rupere de nori în Teleorman. Copaci căzuţi pe şosea şi curţi inundate. Pompierii intervin pentru evacuarea apei şi degajarea copacilor de pe carosabil",
  "content": "Ca urmare a manifestării fenomenelor meteorologice severe din ultimele ore, sub formă de precipitați abundente, vijelii și grindină, la nivelul județului Teleorman s-au înregistrate câteva situații la care autoritățile locale și pompierii militari intervin cu forțe și mijloace pentru restabilirea stării de normalitate.\n\nPotrivit ISU Teleorman, în satul Drăghinești, comuna Gratia, sunt 3 curți inundate, apa amenințând să intre în locuințe. Aici, intervin membrii SVSU Gratia și pompierii militari de la Detașamentul Videle cu un camion multifuncțional cu echipamente specifice pentru evacuarea apei.\n\nPe DJ 504, între Alexandria și Lăceni, pe DN 51, în dreptul localității Poroschia, pe DN 6, pe raza localității Văceni și pe DJ 506, între Brânceni și Smârdioasa, pompierii militari împreună cu autoritățile locale intervin pentru îndepărtarea copacilor căzuți pe carosabil.\n\nMai sunt intervenții pentru îndepărtarea copacilor căzuți pe asfalt pe DN 5C, în localitatea Nasturelu (2 copaci), pe DN 51 Brânceni – la Smârdioasa (un copac) și pe DJ 506, pe raza comunei Cervenia ( un copac).\n\nConform sursei citate, la Văceni, pe DN 6, cei 2 copaci căzuți pe şosea au fost îndepărtați rapid, circulația desfășurându-se normal în zonă.",
  "metadata": {
    "original_file": "Informatia_De_Teleorman_0287.html"
  }
}