{
  "title": "Carosabil inundat pe E70, în comuna Drăgăneşti Vlaşca. Poliţiştii iau în calcul restricţionarea circulaţiei spre Bucureşti",
  "content": "Din cauza precipitațiilor abundente căzute în ultimele zile, pe DJ 503, în localitatea Drăgăneşti Vlașca spre Videle, apa a pătruns pe carosabil, măsurând aproximativ 30 cm, iar suprafaţa inundată este de circa 100 de metri. Totodată, pe DN 6, în localitatea Drăgăneşti Vlașca, la intersecție cu DJ 503, pe o distanță de 50 de m, apa depăşeşte 10 cm.\n\nAvând în vedere că nivelul apei este în continuă creștere, polițiștii rutieri sunt prezenți la fața locului pentru a asigura fluidizarea traficului rutier. \n\n „În prezent, circulaţia se desfășoară normal, în astfel de condiții, iar în eventualitatea în care apele vor acoperi și mai mult partea carosabila, se va lua decizia restricționării sau devierii drumurilor și vă vom informa de îndată!”, se arată într-un comunicat de presă al IPJ Teleorman.\n\nConform declaraţiei oamenilor din zonă, apa a pătruns şi în piaţa din localitatea Drăgăneşti Vlaşca, afectând mai multe spaţii comerciale.",
  "metadata": {
    "original_file": "Informatia_De_Teleorman_0293.html"
  }
}