{
  "title": "La un pas de tragedie! Trei tineri din Islaz au plonjat cu maşina într-o râpă adâncă de 8 metri. Şoferul era băut",
  "content": "Azi-noapte, în jurul orei 02:00, Poliția Municipiului Turnu Măgurele a fost sesizată prin apel la numărul unic de urgență 112 cu privire la faptul că la marginea localității Islaz, către fluviul Dunărea, s-a produs un accident rutier soldat cu victime omenești.\n\nÎn timp ce un tânăr în vârstă de 20 de ani din comuna Islaz conducea un autoturism pe raza localității de domiciliu, din direcția DJ 642 către fluviul Dunărea, a pierdut controlul asupra direcției de mers, alunecând într-o râpă de aproximativ 7-8 m adâncime.\n\nÎn urma evenimentului rutier a rezultat rănirea a trei pasageri din autoturism, tineri în vârstă de 25, respectiv 26 de ani, domiciliați în comuna Islaz, județul Teleorman, aceștia fiind transportați la spital în vederea acordării de îngrijiri medicale.\n\nConducătorul auto a fost testat cu aparatul alcooltest, rezultatul indicând o valoare de 0,61 mg/l alcool pur în aerul expirat, motiv pentru care a fost condus la spital, unde i-au fost recoltate două probe biologice de sânge în vederea stabilirii alcoolemiei.\n\nÎn cauză a fost întocmit dosar penal sub aspectul săvârșirii infracțiunilor de vătămare corporală din culpă și conducerea unui vehicul sub influența alcoolului, urmând ca la finalizarea cercetărilor să fie propusă soluție prin Parchet.",
  "metadata": {
    "original_file": "Informatia_De_Teleorman_0180.html"
  }
}