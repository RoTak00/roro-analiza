{
  "title": "[FOTO] Accident mortal pe DN6, între Alexandria și Vitănești | Cronica de Teleorman / Ştiri din Teleorman şi nu numai",
  "content": "Un bărbat de 39 de ani, din municipiul Alexandria, a murit în urma unui accident rutier produs sâmbătă dimineața, pe DN6 , între localitățile Alexandria și Vitănești, după ce a intrat în coliziune frontală cu un autoturism condus de un bărbat de 48 de ani, din localitatea Măgura. \n\n \n\n Victima decedată a fost găsită de salvatori încarcerată în croseria deformată a autoturismului, ea fiind scoasă de pompieri cu ajutorul echipamentelor de descarcerare. \n\n \n\n Celălat șofer, în vârstă de 48 de ani, s-a ales cu mai multe traumatisme, fiind transportat la spital pentru acordarea de îngrijiri medicale. Polițiștii au fost alertați la ora 8.05, printr-un apel la 112. \n\n\n\n„Deplasați la fața locului, polițiștii din cadrul Serviciului Rutier au constatat faptul că, în timp ce un bărbat de 39 de ani, din municipiul Alexandria, județul Teleorman, conducea un autoturism pe DN 6, la km 80+700 m, pe direcția de deplasare Alexandria – București, în împrejurări care vor fi stabilite din cercetări, ar fi intrat în coliziune frontală cu un autoturism condus de un bărbat, de 48 de ani, din localitatea Măgura, județul Teleorman, care se deplasa din sens opus”, transmite IPJ Teleorman. \n\n Potrivit sursei citate, conducătorul auto de 48 de ani a fost testat cu aparatul etilotest, rezultatul fiind negativ.\n\nDupă asigurarea măsurilor P.S.I., cazul a rămas în atenția autorităților competente pentru cercetări.\n\nÎn cauză, polițiștii efectuează cercetări pentru stabilirea împrejurărilor în care s-a produs evenimentul rutier.",
  "metadata": {
    "original_file": "Cronica_De_Teleorman_0251.html"
  }
}