{
  "title": "Accident mortal, la intrare în Alexandria. Şoferiţa vinovată, o tânără de 22 de ani, avea alte preocupări la volan",
  "content": "Un bărbat de 38 de ani, din Alexandria, ce se deplasa pe bicicletă, a fost lovit mortal de către un autoturism condus de o tânără de 22 de ani. La faţa locului, au intervenit două echipaje de la Ambulanţă şi un echipaj SMURD. La sosirea echipelor medicale, bărbatul era în stop cardio-respirator. Imediat, medicii au început manevrele de resuscitare. Însă, din cauza rănilor multiple, acesta având leziuni la nivelul capului, viaţa bărbatului nu a mai putut fi salvată. La Unitate de Primiri Urgenţe a ajuns şi şoferiţa, care, după impact, a suferit un atac de panică.\n\nPotrivit IPJ Teleorman, tânără în vârstă de 22 de ani, în timp conducea un autoturism pe DJ 504, din direcția Lăceni către DE 70, pe fondul altor preocupări în timpul mersului, a lovit cu partea din față a autoturismului un biciclist, un bărbat în vârstă de 38 de ani din municipiul Alexandria, care se deplasa pe partea carosabilă, fără ca bicicleta să fie echipată cu elemente fluorescent-reflectorizante. În urma evenimentului rutier a rezultat decesul biciclistului. Conducătoarea auto a fost testată cu aparatul alcooltest, rezultatul fiind negativ. În cauză a fost întocmit dosar penal sub aspectul săvârșirii infracțiunii de “ucidere din culpă”, urmând a se propune soluție prin Parchet.",
  "metadata": {
    "original_file": "Informatia_De_Teleorman_0285.html"
  }
}