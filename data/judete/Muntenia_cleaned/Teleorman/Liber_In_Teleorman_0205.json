{
  "title": "Doi teleormăneni, REȚINUȚI pentru uciderea și rănirea cu intenție a animalelor",
  "content": "De la începutul anului și până în prezent, polițiștii Biroului pentru Protecția Animalelor din cadrul Inspectoratului de Poliție Județean Teleorman au continuat activitățile de prevenire și combatere a faptelor de cruzime săvârșite asupra animalelor.\n\nAstfel, au acționat pentru salvarea și extragerea imediată din situații de pericol a 30 de animale (4 cai și 26 de câini), fiind emise 12 ordine de plasare în adăpost.\n\nÎn perioada menționată au fost înregistrate 36 de dosare penale, conform prevederilor Legii nr. 205/2004 privind protecția animalelor și au fost soluționate 40 de dosare penale.\n\nÎn urma administrării probatoriului, față de două persoane cercetate pentru „uciderea cu intenție a animalelor, fără drept” și „rănirea cu intenție a animalelor” a fost dispusă măsura reținerii, cercetările fiind continuate sub supravegherea unităților de parchet.\n\nÎn urma verificărilor și a neregulilor de natură contravențională constatate, au fost aplicate 122 de sancțiuni a căror valoare depășește 22.000 de lei.\n\nÎn ziua de 24 mai a.c., polițiștii structurii de protecție a animalelor au dispus reținerea unui bărbat de 36 de ani, din comuna Lisa, județul Teleorman, cercetat în cadrul unui dosar penal întocmit sub aspectul săvârșirii infracțiunii de „rănirea cu intenție a animalelor” (bărbatul ar fi rănit cu intenție un câine ce aparține vecinei sale, aplicându-i mai multe lovituri, cu un obiect contondent. Câinele a fost plasat în adăpost și i-au fost acordate îngrijiri de specialitate).\n\nPolițiștii acționează permanent și intervin cu celeritate pentru salvarea vieții animalelor și tragerea la răspundere a cetățenilor care aleg să nu respecte prevederile legale privind protecția animalelor, a transmis IPJ Teleorman.",
  "metadata": {
    "original_file": "Liber_In_Teleorman_0205.html"
  }
}