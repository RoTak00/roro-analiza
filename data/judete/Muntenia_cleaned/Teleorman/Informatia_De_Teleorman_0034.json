{
  "title": "Bani de la Guvern pentru primăriile Botoroaga, Brânceni, Bogdana și Măldăeni. Se vor achita unele lucrări finanțate prin PNDL",
  "content": "Ministerul Lucrărilor Publice, Dezvoltării şi Administraţiei a virat vineri, 10 aprilie, 88 milioane de lei în conturile unităților administrativ-teritoriale care au depus solicitări pentru decontarea bunurilor/serviciilor/lucrărilor executate pentru 190 obiective de investiţii, finanţate prin cele două etape ale Programului Naţional de Dezvoltare Locală (PNDL). \n\n Printre beneficiari se numără și patru unități administrativ teritoriale din județul Teleorman, suma virată ridicându-se la 5.934.644 de lei. Este vorba despre primăria Bogdana (999.016 lei), primăria Botoroaga (1.344.809 lei), primăria Brânceni (1.887.876 de lei) și primăria Măldăeni (1.702.942 de lei). \n\n Programul Naţional de Dezvoltare Locală, aprobat prin Ordonanța de Urgență nr. 28 din 10 aprilie 2013, actualizată, este cel mai important program multianual de finanțare cu fonduri de la bugetul de stat. Programul are ca obiectiv general echiparea unităţilor administrativ-teritoriale cu toate dotările tehnico-edilitare, de infrastructură educaţională, de sănătate şi de mediu, sportivă, social-culturală şi turistică, administrativă şi de acces la căile de comunicaţie, iar valorile alocărilor multianuale de la bugetul de stat sunt egale cu sumele înscrise în contractele de finanțare multianuale încheiate între minister și beneficiarii obiectivelor de investiții.",
  "metadata": {
    "original_file": "Informatia_De_Teleorman_0034.html"
  }
}