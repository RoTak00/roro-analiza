{
  "title": "Accident cumplit, pe şoseaua Alexandria- Cernetu. O fată de 25 de ani, în comă. Fratele ei, traumatism la nivelul capului",
  "content": "Astăzi, în jurul orei 11:00, polițiștii din cadrul Biroului Rutier Alexandria au fost sesizați prin apel la numărul unic de urgență 112 cu privire la faptul că pe DJ 504, între localitățile Cernetu și Alexandria, s-a produs un accident rutier soldat cu victime omenești.\n\nPotrivit IPJ Teleorman, în timp ce o tânără în vârstă de 25 de ani din municipiul București conducea un autoturism pe DJ 504, din direcția sat Cernetu către municipiul Alexandria, pe fondul neadaptării vitezei la condițiile de carosabil, într-o curbă la stânga, a pierdut controlul asupra direcției de mers și a intrat în coliziune cu un stâlp de electricitate situat în afara părții carosabile, pe sensul său de mers.\n\nÎn urma impactului a rezultat rănirea conducătoarei auto și a pasagerului aflat pe scaunul din dreapta față, fratele şoferiţei, un tânăr în vârstă de 18 ani din comuna Mârzănești, ambii fiind transportați la spital în vederea acordării de îngrijiri medicale. Ulterior, tânăra a intrat în comă, iar medicii de la Spitalul de Urgenţă din Alexandria au solicitat un elicopter SMURD pentru a fi transferată la o unitate din Capitală.\n\nÎn cauză a fost întocmit dosar sub aspectul săvârșirii infracțiunii de vătămare corporală din culpă, urmând ca la finalizarea cercetărilor să fie propusă soluție prin Parchet.",
  "metadata": {
    "original_file": "Informatia_De_Teleorman_0170.html"
  }
}