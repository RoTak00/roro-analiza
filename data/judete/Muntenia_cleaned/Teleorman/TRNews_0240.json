{
  "title": "Doi proxeneți din Teleorman au fost arestați. Au racolat și minore",
  "content": "Doi proxeneți din Teleorman au fost arestați pentru 30 de zile. Anchetatorii au informații că din 2021 și până în prezent aceștia ar fi racolat femei pe care le obligau sa practice prostituția în județul Teleorman și în Marea Britanie.\n\nPolițiștii Serviciului de Combatere a Criminalității Organizate Teleorman, împreună cu un procuror din cadrul Parchetului de pe lângă Judecătoria Zimnicea s-au sesizat din oficiu cu privire la activitatea a două persoane care racolau femei, printre care și o minoră.\n\nDouă persoane au fost arestate preventiv pentru 30 de zile\n\nDin cercetări a reieșit că, din anul 2021 și până în prezent, două persoane în vârstă de 32, respectiv 40 de ani, ambele domiciliate în comuna Izvoarele, județul Teleorman racolau femei, printre care și o minoră, în vederea obligării la practicarea prostituției, atât pe raza județului Teleorman, cât și în Marea Britanie.\n\n„În urma unei percheziții domiciliare efectuate la domiciliul acestora, poliţiştii au ridicat mai multe probe, printre care 3 telefoane mobile și mai multe înscrisuri.\n\nLa activități au participat și luptători din cadrul Serviciului pentru Acțiuni Speciale Teleorman”, se arată într-un comunicat de presă al Poliției Teleorman.",
  "metadata": {
    "original_file": "TRNews_0240.html"
  }
}