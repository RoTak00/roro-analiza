{
  "title": "Tragedie, în ziua de Crăciun. Un tânăr poliţist din Orbeasca a murit, în timp ce venea la serviciu",
  "content": "În această dimineață, Poliția Municipiului Alexandria a fost sesizată prin apel la numărul unic de urgență 112 cu privire la faptul că pe DJ 504, între localitățile Alexandria și Lăceni, s-a produs un accident rutier.\n\nDin primele cercetări a reieșit că un bărbat în vârstă de 25 de ani, domiciliat în comuna Orbeasca, în timp ce conducea un autoturism pe DJ 504, din direcția Lăceni către Alexandria, a pierdut controlul asupra direcției de mers și s-a răsturnat în afara părții carosabile.\n\nLa faţa locului s-au deplasat mai multe echipaje de intervenţie. Şoferul a fot găsit în stop cardiorespirator, iar medicii au început manevrele de resuscitare. În ciuda eforturilor, conducătorul auto a fost declarat decedat.\n\nPotrivit oamenilor legii, şoferul era polițist, încadrat din anul 2018 și transferat la I.P.J Teleorman în mai 2019. În momentul tragicului eveniment, acesta se îndrepta spre serviciu, la Poliția Municipiului Alexandria.\n\nConducerea I.P.J Teleorman adresează sincere condoleanțe familiei îndurerate și oferă tot sprijinul în acest moment dificil.",
  "metadata": {
    "original_file": "Informatia_De_Teleorman_0135.html"
  }
}