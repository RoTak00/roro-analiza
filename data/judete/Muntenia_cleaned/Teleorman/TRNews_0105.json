{
  "title": "Șoferul unui microbuz școlar este acuzat de agresiune sexuală",
  "content": "O elevă in vârstă de 14 ani spune că a fost victima unei agresiuni sexuale. Potrivit acesteia, șoferul unui microbuz școlar, un bărbat de 52 de ani, ar fi atins-o în zone intime, fără acordul fetei. Totul s-a întâmplat în timp ce se aflau singuri în mijlocul de transport.\n\nPolițiștii Secției 13 Poliție Rurală Smârdioasa au fost sesizați de către un cadru didactic al unității de învățământ din comuna Smârdioasa cu privire la o posibilă agresiune sexuală comisă de către șoferul microbuzului școlar asupra unei minore.\n\n„Cercetările preliminare au reliefat faptul că, în ziua de 11 martie, un angajat al unității de învățământ ar fi fost încunoștințat, prin intermediul unor mesaje trimise pe o aplicație de mesagerie, de către o minoră în vârstă de 14 ani, fostă elevă a școlii, domiciliată în localitate, despre faptul că șoferul microbuzului, un bărbat de 52 de ani, cu același domiciliu, ar fi atins-o în zone intime, fără acordul fetei, în timp ce se aflau singuri în mijlocul de transport școlar”, se arată într-o informare de presă a Poliției Teleorman.\n\nÎn cauză a fost întocmit dosar penal sub aspectul săvârșirii infracțiunii de agresiune sexuală, cercetările fiind continuate în vederea stabilirii cu exactitate a tuturor împrejurărilor comiterii faptei, sub coordonarea Parchetului de pe lângă Judecătoria Zimnicea.",
  "metadata": {
    "original_file": "TRNews_0105.html"
  }
}