{
  "title": "Costel Barbu: „Îmi doresc să punem în practică foarte multe proiecte pentru teleormăneni” | Cronica de Teleorman / Ştiri din Teleorman şi nu numai",
  "content": "Deputatul liberal Costel Barbu, cap de listă la alegerile parlamentare pentru funcția de senator, a luat județul la picior și a trecut prin mai toate localitățile, cu prilejul constituirii consiliilor locale și depunerii jurământului de credință de către consilieri și primari . \n\n \n\n „ Este unul dintre motivele pentru care mă bucur că în aceste zile am reușit să particip, alături de doamna Valentina-Veronica Mitran-Piticu, prefectul județului Teleorman, la ceremoniile de învestire a mai mult de 70% dintre primarii din județul nostru, indiferent de partidul care i-a promovat, cu ajutorul teleormănenilor, în aceste funcții. Consider că este un nou început pentru toți. Și pentru comunitățile noastre, și pentru edili, și pentru mine „, a declarat Costel Barbu. \n\n \n\n În opinia sa, culoarea politică nu este un criteriu de selecție, iar politicienii trebuie să mențină permanent contactul cu comunitățile și locuitorii acestora, pentru că nu se poate face politică pentru oameni dacă nu există dialog cu cetăţenii. \n\n \n\n „ Îmi doresc să continuăm colaborarea și dialogul și să putem să punem în practică foarte multe proiecte pentru teleormăneni. Noi suntem vocile care se pot face auzite, astfel încât să le asigurăm oamenilor siguranță, o viață mai bună, speranța unui viitor liniștit și prosper „, a mai declarat Costel Barbu. \n\n Acesta a dat asigurări că va susține proiectele comunităților „ca să punem, împreună, în practică numai lucruri bune pentru cei care ne-au acordat încrederea lor”, a promis Costel Barbu.",
  "metadata": {
    "original_file": "Cronica_De_Teleorman_0037.html"
  }
}