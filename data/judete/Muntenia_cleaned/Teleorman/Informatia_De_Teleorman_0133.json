{
  "title": "Bărbat din Scrioaştea, condamnat pentru lovirea jandarmeriţei, la protestul diasporei. Tănase Claudiu a primit 2 ani şi 120 de zile de muncă",
  "content": "Şapte bărbaţi acuzaţi că au lovit o jandarmeriţă şi pe colegul acesteia, în timpul protestului din 10 august, au fost condamnaţi la închisoare cu suspendare de magistraţii Judecătoria Sectorului 1. Potrivit deciziei, pedepsele sunt între un an şi 2 ani şi 8 luni închisoare cu suspendare.\n\nTotodată, cei şapte inculpaţi sunt obligaţi să efectueze muncă în folosul comunităţii de până la 120 de zile, pe raza localităţilor unde îşi au domiciliul şi trebuie să-i plătească Ştefaniei Nistor suma de 10.000 euro cu titlu de daune morale. Decizia nu este definitivă şi poate fi atacată cu apel.\n\nPrintre condamnaţi se află şi Tănase Claudiu Florentin, din localitatea Scrioaştea. Conform soluţie instanţei, acesta a primit doi ani de închisoare pentru săvârşirea infracţiunii de tulburare a ordinii şi liniştii publice, dar şi interzicerea dreptului de a se afla la adunări publice cu caracter politic, social, cultural sau sportiv de orice amploare, acţiuni de protest organizate sau spontane pe o durată de 5 ani.\n\n“Contopeşte pedepsele principale aplicate, inculpatul urmând să execute pedeapsa închisorii cea mai grea de 1 (un) an şi 8 (opt) luni, la care se adaugă un spor obligatoriu de o treime din cealaltă pedeapsă aplicată, respectiv 4 luni, inculpatul urmând a executa în final pedeapsa principală rezultantă a închisorii de 2 (doi) ani. Dispune suspendarea executării pedepsei rezultante sub supraveghere şi stabileşte un termen de supraveghere de 2 (doi) ani”, se arată în hotărârea judecătorilor.\n\nÎn acelaşi timp, Tănase Claudiu Florentin va presta o muncă neremunerată în folosul comunităţii în cadrul Primăriei Scrioaştea sau în cadrul Primăriei Roşiorii de Vede, pe o perioadă de 120 de zile. Magistraţii au mai constatat că inculpatul TĂNASE CLAUDIU-FLORENTIN a fost reţinut, arestat preventiv şi în arest la domiciliu începând cu data de 04.10.2018 şi până la data de 16.01.2019, inclusiv.\n\nOamenii din zonă spun că Tănase Claudiu, în vârstă de 32 de ani, nu este tocmai uşă de biserică. În urmă cu 10 ani, a fost cercetat penal lovirea unui arbitru la un meci de fotbal. Cu alte cuvinte, este recidivist. Mai mult, după ce a lovit-o pe tânăra jandarmeriţă, acesta s-ar fi lăudat cu isprava sa, în tot satul. Colac peste pupăză, la alegerile prezidenţiale, Tănase Claudiu a fost observator într-o secţie de votare din localitatea Scrioaştea, din partea unui ONG!!!",
  "metadata": {
    "original_file": "Informatia_De_Teleorman_0133.html"
  }
}