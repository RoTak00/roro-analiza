{
  "title": "Autoritățile continuă monitorizarea situației hidrometerologice de la nivelul județului | Cronica de Teleorman / Ştiri din Teleorman şi nu numai",
  "content": "Comunicat CJSU Teleorman \n\n Prin intermediul Centrului Județean de Coordonare și Conducere a Intervenției, care a fost operaționalizat încă din această dimineață, de la ora 08.00, evoluția fenomenelor hidrometeorologice din județul Teleorman este monitorizată cu atenție, astfel încât, în cazul producerii unor situații de urgență, autoritățile județene și locale să poată acționa operativ și eficient pentru protejarea cetățenilor și bunurilor materiale ale acestora.\n\nPână la această oră, nu au au fost înregistrate evenimente deosebite care să necesite intervenția autorităților, însă forțele și mijloacele existente la nivelul acestora sunt pregătite pentru a sprijini populația.\n\nAdministrația Națională de Meteorologie a actualizat avertizarea meteo COD PORTOCALIU de ploi torențiale și abundente, pentru intervalul orar 10.00 – 20.00, potrivit căreia, în intervale scurte de timp și prin acumulare, cantitățile de apă vor fi de 50…70 l/mp și izolat de peste 80 l/mp. De asemenea, Institutul Național de Hidrologie și Gospodărire a Apelor, a remis avertizarea hidrologică cu numărul 97 din 29.09.2024, potrivit căreia avem instituit un Cod Portocaliu pentru râul Teleormanul, în perioada 29.09.2024, ora 12.00 – 01.10.2024, ora 18.00 și Cod Galben pentru râurile Vedea și Călmățui, în perioada 29.09.2024, ora 12.00 – 01.10.2024, ora 23.00, prin care se anunță posibilitatea depășirii Cotelor de Apărare, din cauza scurgerilor importante de pe versanți, a torenților și pâraielor, a viiturilor rapide pe râurile mici, cu posibile efecte de inundații locale și creșteri de debite și niveluri.\n\nAvând în vedere datele menționate mai sus, la nivelul județului nostru se mențin toate măsurile luate în cadrul Comitetului Județean pentru Situații de Urgență, care vizează, în principal, mobilizarea tuturor instituțiilor cu responsabilități în gestionarea situațiilor de urgență generate de inundații și asigurarea, în permanență, a personalului și mijloacelor tehnice necesare derulării acțiunilor de sprijinire a populației.\n\nReamintim faptul că, în funcție de evoluția și intensitatea fenomenelor, ISU Teleorman este pregătit să transmită mesaje de avertizare a populației prin sistemul RO-ALERT și măsurile ce trebuie luate pentru a preveni producerea de pagube materiale importante ori victime omenești.\n\nÎn această perioadă, alături de autoritățile locale și cele din cadrul Comitetului Județean pentru Situații de Urgență Teleorman, pentru gestionarea unor posibile evenimente negative generate de fenomenele hidrometeorologice, pompieri militari teleormăneni sunt pregătiți să acționeze în sprijinul populației cu mijloacele tehnice de intervenție din dotare, constând în 2 motopompe de mare capacitate, 8 motopompe remorcabile, 28 de motopompe transportabile, 24 de autospeciale de lucru cu apă și spumă cu echipamente pentru evacuarea apei, 4 autocamioane, 10 ambarcațiuni de salvare, 8 autospeciale de primă intervenție și comandă, 9 ambulanțe SMURD B2, un ATPVM, 25 de motofierăstrae cu lanț, 13 generatoare de curent, un container suport logistic al intervenţiei tip IV-iluminat ( de 450 kVA şi accesorii) și o tabără mobilă.\n\nLa Ordinul Inspectoratului General pentru Situații de Urgență, încă de azi-noapte, de la ora 22.00, pentru a sprijini misiunile salvatorilor telormăneni, au fost dislocate din cadrul ISU Mureș o autospecială de transport personal și victime multiple (ATPVM), un autocamion și două bărci de salvare.\n\nDeoarece pe perioada manifestării fenomenelor meteorologice există riscul producerii unor inundații locale, solicităm cetățenilor să respecte următoarele recomandări:\n\n– nu aruncați resturile menajere și vegetația uscată în albiile apelor curgătoare sau în șanțurile/canalele de colectare a apei;\n\n– ascultați recomandările autorităților locale și județene privind modul de comportare premergător, pe timpul și după producerea fenomenelor meteorologice;\n\n– în cazul creșterii debitelor pe anumite cursuri de apă, NU traversați râurile prin apă și NU vă apropiați de malurile acestora;\n\n– construiţi bariere pentru a opri pătrunderea apei în casă în caz de inundaţie;\n\n– pentru evitarea producerii unor situații de urgență care pot afecta viața și bunurile, recomandăm cetățenilor ca pe timpul manifestării fenomenelor meteorologice periculoase să se adăpostească în locuințe sau alte spații care le asigură protecția, iar pentru limitarea posibilelor pagube generate de vijelii, să parcheze autoturismele în zone ferite, la distanță față de copaci sau stâlpi de electricitate;\n\n– în cazul unei situații de urgență reale, solicităm cetățenilor să anunțe de îndată evenimentul pe numărul unic pentru apeluri de urgență 112!\n\nInformații despre modul de comportare în cazul producerii unor situații de urgență sau alte date utile despre manifestarea fenomenelor meteorologice periculoase pot fi obținute și prin intermediul platformei fiipregatit.ro si al aplicației DSU, care poate fi descărcată gratuit din Google Play Store și AppStore.",
  "metadata": {
    "original_file": "Cronica_De_Teleorman_0062.html"
  }
}