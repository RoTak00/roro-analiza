{
  "title": "Începător la volan! Tânăr de 19 ani, din comuna Dracea, s-a răsturnat cu maşina. A refuzat să fie transportat la Spital",
  "content": "Joi, în jurul orei 10.40, pompierii militari turneni au fost alertați pe numărul unic pentru situații de urgență 112 de producerea unui accident rutier pe raza localității Dracea.\n\nAjunși rapid la locul evenimentului cu o autospecială de stingere și o ambulanță SMURD, salvatorii au constatat că în accident era implicat un autoturism, răsturnat pe carosabil, din care a rezultat o victimă, șoferul, un tânăr de 19 ani, conștient și cooperant, cu ușoare excoriații la nivelul membrelor inferioare. După ce a primit primul ajutor de la paramedicii SMURD, victima a refuzat să fie transportată la spital.\n\nPompierii au asigurat măsurile de prevenire și stingere a incendiilor prin deconectarea bornelor de la baterie și spălarea crosabilului de scurgerile de combustibil și ulei de la motor. Cazul a fost preluat de către poliție pentru cercetări.",
  "metadata": {
    "original_file": "Informatia_De_Teleorman_0249.html"
  }
}