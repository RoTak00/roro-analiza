{
  "title": "Accident feroviar! Un bărbat a fost călcat de tren",
  "content": "Un bărbat din Teleorman a fost călcat de tren. Potrivit anchetatorilor, se pare că acesta a fost surprins de garnitură și n-a mai putut să se ferească. S-a deschis o anchetă pentru a se stabili cu exactitate împrejurările producerii acestui accident feroviar.\n\nPolițiștii au fost sesizați prin Sistemul Național Unic pentru Apeluri de Urgență 112, de către un cetățean, cu privire la producerea unui accident feroviar. Polițiștii din cadrul Biroului Transporturi Teleorman s-au deplasat la fața locului, constatând că cele sesizate se confirmă, victima fiind un bărbat în vârsta de 84 de ani, din localitatea Băbăița.\n\nÎn urma cercetărilor efectuate, a reieșit faptul că persoana în cauză ar fi fost surprinsă și accidentată de o garnitură de tren, în apropiere de localitatea Gălăteni. În urma impactului a rezultat decesul bărbatului, acesta fiind transportat la o unitate medicală în vederea efectuării necropsiei.\n\nÎn cauză, se efectuează cercetări pentru stabilirea situației de fapt.",
  "metadata": {
    "original_file": "TRNews_0232.html"
  }
}