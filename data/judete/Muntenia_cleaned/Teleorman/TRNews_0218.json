{
  "title": "Se întâmplă și în Teleorman! Un copil a fost mușcat de o haită de câini",
  "content": "Un copil în vârstă de 13 ani a ajuns la spital cu răni grave după ce a fost mușcat de o haită de câini. Acesta a reușit să scape din colții animalelor după ce s-a adăpostit în curtea unui vecin. Tatăl său a fost cel care l-a transportat la spital.\n\nÎn jurul prânzului, un minor în vârstă de 13 ani, din municipiul București, care se afla în vizită la bunici, în comuna Conțești, în timp ce se deplasa pe un moped în extravilanul comunei, a fost atacat de 6 câini comunitari. Acesta a reușit să scape și să se refugieze în curtea unei persoane.\n\nÎn urma evenimentului, minorul a suferit răni pe corp, fiind transportat de tatăl său la o unitate medicală pentru acordarea de îngrijiri medicale.\n\nAutoturismul în care se afla minorul a fost oprit de poliție\n\nTatăl minorului în timp ce se deplasa în municipiul Alexandria cu autoturismul având semnalele de avarii în funcțiune și cu viteză a fost oprit de un echipaj de poliție din cadrul Poliției municipiului Alexandria.\n\n”În urma discuțiilor purtate cu tatăl minorului și evaluând situația de pericol în care se afla minorul, au asigurat deplasarea în condiții de siguranță la unitatea medicală.\n\nUlterior, minorul a fost transferat la o unitate medicală din municipiul București pentru acordarea de îngrijiri medicale.\n\nÎn cauză a fost întocmit dosar penal sub aspectul săvârșirii infracțiunii de neluarea de către proprietarul sau deținătorul temporar al acestuia, a măsurilor de prevenire a atacului canin asupra unei persoane, urmând a se propune soluție legală prin Parchetul competent”, a declarat purtătorul de cuvânt al Poliției Teleorman, Iulian Orbeșteanu.\n\nAcest caz vine la doar trei zile după ce o femeie a murit după ce a fost mușcată de câini în timp ce făcea jogging, în București.",
  "metadata": {
    "original_file": "TRNews_0218.html"
  }
}