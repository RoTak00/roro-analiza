{
  "title": "ISU Teleorman: Şapte incendii la locuinţe şi 37 de intervenţii SMURD, în ultimele 48 de ore",
  "content": "În ultimele două zile, pompierii militari teleormăneni au fost solicitați să intervină la 48 de situații de urgență, după cum urmează: 7 incendii, dintre care 6 s-au manifestat la locuințele unor cetățeni, iar un incendiu la o anexă gospodărească, 37 de cazuri SMURD pentru acordarea primului ajutor calificat și transportarea la spital, 3 misiuni de asigurare a măsurilor de prevenire și stingere a incendiilor si o intervenție în sprijinul personalului medical al SAJ Teleorman pentru preluarea unor cazuri medicale.\n\nPe linia prevenirii situațiilor de urgență, inspectorii unității noastre au efectuat 5 controale de specialitate, aplicând pentru neregulile constatate un număr de 22 de sancțiuni contravenționale. Pe timpul acestor activități, pompierii au desfășurat cu personalul angajat un număr de 3 instruiri în domeniul prevenirii și stingerii incendiilor, precum și 2 exerciții privind asigurarea primei intervenții în astfel de situații.\n\nAvând în vedere numărul mare de incendii izbucnite la locuințe , rugăm cetățenii să manifeste atenție sporită în ceea ce privește utilizarea mijloacelor de încălzire, să curețe și să verifice periodic coșurile de fum, să evite supraîncălzirea sobelor, să amplasese materialele ușor combustibile la o distanță de siguranță față de acestea, să depoziteze jarul și cenușa numai în gropi special amenajate, să nu folosească improvizații și să nu lase copiii în locuințe nesupravegheați, cu mijloacele de încălzire în funcțiune.\n\nInspectoratul pentru Situaţii de Urgenţă „A.D. Ghica” al județului Teleorman solicită cetățenilor anunțarea oricăror situații care pot pune în pericol viața, bunurile sau mediul pe numărul unic pentru apeluri de urgență 112.",
  "metadata": {
    "original_file": "Informatia_De_Teleorman_0109.html"
  }
}