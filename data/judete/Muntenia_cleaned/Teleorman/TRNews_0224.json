{
  "title": "Atenție șoferi! Noi sensuri unice se instituie în Alexandria",
  "content": "Mare atenție, șoferi. Vom avea două noi sensuri unice în Alexandria. Acestea vor fi pe tronsoane ale străzilor Ion Creangă și Dr. Stâncă.\n\nÎncepând cu data de 23 ianuarie 2023, ora 09.00, se instituie circulația în sens unic pe str. Ion Creangă, pe tronsonul cuprins între str. Al. Ghica și str. Cuza Vodă, cu mențiunea că sensul de mers va fi dinspre str. Al. Ghica către str. Dunării, iar pe sectorul de drum cuprins între str. Carpați și str. Libertății, circulația se va desfășura în continuare în ambele sensuri.\n\nDe asemenea, se instituie circulația în sens unic și pe str. Dr. Stâncă, pe tronsonul cuprins între str. Dunării și str. Mircea cel Bătrân, cu mențiunea că sensul de mers va fi dinspre str. Dunării către str. Mircea cel Bătrân, iar în momentul instituirii tuturor modificărilor mai sus-menționate, vor fi montate indicatoare rutiere cu semnificația ”interzis la stânga”, respectiv ”interzis la dreapta”, pe toate străzile și aleile de acces dintre blocuri, care se intersectează cu străzile precizate mai sus.\n\nAceste modificări se impun în vederea implementării obiectivului de investiții „Reducerea emisiilor de carbon, în municipiul Alexandria, prin adoptarea unui transport urban ecologic și amenajarea unei parcări tip park and ride”, obiectiv ce presupune: amenajarea unei piste pentru bicicliști, implementarea unui sistem Park&Ride, modernizarea sistemului de transport public în municipiul Alexandria, prin achiziția de autobuze echipate cu sistem de propulsie electric, hibridă sau cu motor cu ardere intern cu emisii reduse și modernizarea autobazei, modernizarea stațiilor de transport în comun, amenajarea de stații de încărcare și implementarea unui sistem de e-ticketing.",
  "metadata": {
    "original_file": "TRNews_0224.html"
  }
}