{
  "title": "Fostul pesedist Epure Haralambie, candidatul PNL Teleorman la Primăria Alexandria",
  "content": "Prefectul de Teleorman – Epure Haralambie va fi candidatul PNL pentru funcția de primar al municipiului Alexandria. Acesta este de profesie medic veterinar (unul bun confom celor care și-au lăsat animalele la cabinetul său), însă anumite interese l-au împins către politică. El și-a început cariera politică la PSD, sub umbrela lui Victor Drăgușin, și acum s-a mutat la PNL să-i fie adversar în lupta pentru administrația publică locală. Luptă e mult spus având în vedere că ambele partide au format un fel de „Partidul Comasat Român”, sunt împreună la guvernare și candidează pe liste comune la europarlamentare. Anunțul nominalizării sale a fost făcut joi seara, pe pagina sa de Facebook.\n\n„În ședința Biroului Politic Județean de astăzi, am fost nominalizat să candidez din partea PNL pentru funcția de primar al municipiului Alexandria.\n\nSunt onorat de decizia colegilor mei, le mulțumesc pentru încredere și conștientizez, totodată, responsabilitatea pe care o presupune această nominalizare.\n\nÎmpreună cu echipa liberală, voi munci pentru a atinge un singur obiectiv: cetățenii din Alexandria să fie mândri de orașul lor.\n\nPentru aceasta, voi fi, ca și până acum, deschis dialogului, voi face un parteneriat real cu cetățenii, voi valorifica fiecare idee bună. Știu că alexăndrinenii își doresc o schimbare la conducerea Primăriei Alexandria, știu că s-au acumulat multe nemulțumiri de-a lungul anilor și cunosc problemele cu care se confruntă zi de zi.\n\nÎi aștept pe toți cei care consideră că această stare de fapt trebuie să se schimbe să mi se alăture și să muncim împreună pentru un oraș mai bun, pentru o viață mai bună, pentru copiii, părinții și bunicii noștri”, a spus actualul prefect.",
  "metadata": {
    "original_file": "Liber_In_Teleorman_0289.html"
  }
}