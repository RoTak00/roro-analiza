{
  "title": "Omul lui Dragnea, vicepreședinte al Consiliului Județean Teleorman",
  "content": "Vineri, în cadrul ședinței extraordinare a Consiliului Județean Teleorman au fost desemnați cei doi vicepreședinți ai instituției: Mircea Dumitrescu și Mihai Adrian Pisică .\n\nMircea Dumitrescu este cunoscut ca un apropiat al fostului lider PSD – Liviu Dragnea și a fost implicat în multiple decizii politice și administrative controversate. Putem reaminti aici Insula Belina, dar sunt și alte afaceri dubioase pentru care Dumitrescu era gata să facă pușcărie dacă Dragnea ordona. Prezența sa în structura de conducere a consiliului județean continuă să ridice întrebări privind influențele politice din județ, dar se pare că Adrian Gâdea nu a reușit să scape de prezența sa, așa cum a făcut Victor Drăgușin cu Fane Tăbăcitu.\n\nÎn cadrul ședinței, Adrian Gâdea a subliniat importanța colaborării în interesul județului și a felicitat noii vicepreședinți. „Consider că noii vicepreședinți aleși aduc un plus de echilibru și coerență, aduc o viziune clară și o strategie înțeleaptă privind dezvoltarea armonioasă a județului, mai multă energie, dar și experiența necesară în administrarea județului”, a declarat președintele Consiliului Județean Teleorman, subliniind faptul că împreună cu noua echipă de conducere a consiliului județean, vor fi „mereu la datorie pentru teleormăneni”.",
  "metadata": {
    "original_file": "Liber_In_Teleorman_0054.html"
  }
}