{
  "title": "Ceață densă în Teleorman! Circulați cu prudență",
  "content": "Traficul rutier din județul Teleorman este afectat de condițiile meteo nefavorabile, caracterizate de o ceață densă care reduce considerabil vizibilitatea pe șosele.\n\nÎn condiții de ceață, viteza nu trebuie să depășească 30 km/h în localități și 50 km/h în afara acestora .\n\nȘoferii trebuie să pornească luminile speciale pentru ceață și, dacă sunt disponibile, proiectoarele suplimentare, mai ales pe timp de noapte. Acestea contribuie semnificativ la îmbunătățirea vizibilității.\n\nEste esențială păstrarea unei distanțe corespunzătoare față de autovehiculul din față, pentru a permite oprirea în siguranță.\n\nSchimbarea direcției de mers sau efectuarea depășirilor ar trebui să se facă numai după o asigurare riguroasă, întrucât condițiile de vizibilitate redusă pot amplifica riscurile. De asemenea, poliția recomandă utilizarea frânei de motor pentru reducerea vitezei, mai ales pe un carosabil umed sau alunecos, evitând frânările bruște sau manevrele brusc executate.\n\nÎn aceste condiții, și pietonii sunt sfătuiți să traverseze doar prin locurile marcate și semnalizate corespunzător, asigurându-se temeinic înainte de a păși pe carosabil.\n\nTrebuie spus că principalele cauze ale accidentelor în condiții de ceață rămân viteza neadaptată și nerespectarea distanței de siguranță. Respectarea recomandărilor poate face diferența între un drum în siguranță și o tragedie.",
  "metadata": {
    "original_file": "TRNews_0001.html"
  }
}