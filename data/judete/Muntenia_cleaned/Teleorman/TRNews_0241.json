{
  "title": "Grav accident rutier! 13 persoane au ajuns la spital",
  "content": "13 persoane au ajuns la spital după ce microbuzul în care se aflau a fost implicat într-un accident rutier. Acesta s-a ciocnit de un tir care transporta marfă .\n\nGrav accident rutier în Municipiul Alexandria. În cursul acestei dimineți, pe numărul unic pentru apeluri de urgență s-a anunțat producerea unui accident rutier în municipiul Alexandria, la intersecția străzilor Cuza Vodă și 1 Mai, în care au fost implicate un microbuz de transport persoane și o autoutilitară de transport marfă.\n\nLa sosirea forțelor de intervenție, s-a constatat că microbuzul era răsturnat, însă toate persoanele erau ieșite, acuzând leziuni ușoare. În eveniment au fost implicate 16 persoane, dintre care 15 din microbuz și una din autocamionetă.\n\n13 persoane, cu vârste între 25 și 65 de ani, cu leziuni ușoare, conștiente și cooperante, au fost transportate la U.P.U. Alexandria pentru investigații medicale amănunțite și îngrijiri de specialitate.\n\nPentru gestionarea optimă a acestui eveniment, salvatorii teleormăneni au intervenit cu 6 ambulanțe SAJ, un SMURD, o autospecială de transport personal și victime multiple (ATPVM), o mașină de stingere și o autospecială de descarcerare.\n\nÎn cauză polițiștii din Teleorman au deschis un dosar penal pentru vătămare corporală din culpă. Aceștia trebuie să stabilească împrejurările producerii acestui eveniment rutier, dar și cine este vinovat pentru producerea lui.",
  "metadata": {
    "original_file": "TRNews_0241.html"
  }
}