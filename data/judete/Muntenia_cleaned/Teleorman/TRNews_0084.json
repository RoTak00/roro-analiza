{
  "title": "Un bărbat urcat pe plafonul unei mașini amenința trecătorii cu o armă",
  "content": "Un incident neobișnuit și periculos a avut loc în municipiul Turnu Măgurele. Doi jandarmi din cadrul Inspectoratului de Jandarmi Județean Teleorman, aflați în timpul liber, au observat un autovehicul în mișcare pe plafonul căruia se afla un bărbat. Acesta avea o armă de tip airsoft, pe care o îndrepta amenințător către trecători și alți participanți la trafic.\n\nConștienți de pericolul iminent, jandarmii au apelat imediat numărul unic de urgență 112, solicitând intervenția rapidă a colegilor de la poliție. În același timp, au continuat să urmărească discret vehiculul, transmițând informații precise despre direcția în care se deplasa acesta.\n\nIntervenția promptă a polițiștilor a dus la identificarea și oprirea vehiculului în scurt timp. Cei doi bărbați, șoferul și cel de pe plafonul mașinii, au fost imobilizați și conduși la secție pentru a fi sancționați conform legii.\n\n„Polițiștii au fost sesizați de către un bărbat din municipiul Turnu Măgurele cu privire la faptul că un autoturism se deplasează prin oraș având un bărbat pe plafon. În scurt timp, polițiștii au reușit să identifice și să scoată din trafic autoturismul, fiind identificați cei doi bărbați, ocupanți ai acestuia, totodată stabilindu-se faptul că arma găsită asupra lor era de fapt de jucărie”, spun polițiștii din Teleorman.\n\nCei doi bărbați au fost sancționați contravențional pentru periclitarea siguranței traficului rutier și pentru tulburarea ordinii și liniștii publice. Valoarea totală a sancțiunilor aplicate se ridică la 5.500 de lei.\n\nDin fericire, incidentul s-a încheiat fără victime, datorită intervenției rapide și profesioniste a jandarmilor și polițiștilor.",
  "metadata": {
    "original_file": "TRNews_0084.html"
  }
}