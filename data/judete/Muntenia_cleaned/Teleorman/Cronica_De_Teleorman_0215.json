{
  "title": "Accident rutier grav la Orbeasca de Sus. O persoană a fost preluată de un elicopter SMURD | Cronica de Teleorman / Ştiri din Teleorman şi nu numai",
  "content": "Accident rutier pe raza localității Orbeasca de Sus, soldat cu rănirea a două persoane, în urma coliziunii dintre un TIR și un autoturism. Potrivit martorilor, TIR-ul ar fi intrat cu viteză în autoturism. \n\n Pompierii au intervit la fața locului cu o autospecială de stingere, o unitatea de descarcerare, un echipaj SMURD și un echipaj SAJ. \n\n În sprijinul echipajelor medicale, spre locul evenimentului s-a deplasat și un elicopter SMURD care a preluat una dintre victime, șoferul autoturismului, un bărbat de aproximativ 69 de ani, cu un traumatism la nivelul capului. Bărbatul a fost transportat la un spital din municipiul București, potrivit ISU Teleorman.\n\nCealaltă victimă, o femeie de 65 de ani, rănită ușor, a fost preluată de SAJ Teleorman și transportată la UPU Alexandria pentru investigații medicale amănunțite și îngrijiri de specialitate \n\n Pompierii au continuat misiunea pentru asigurarea măsurilor de prevenire și stingere a incendiilor, iar autoritățile competente desfășoară cercetările de specialitate.",
  "metadata": {
    "original_file": "Cronica_De_Teleorman_0215.html"
  }
}