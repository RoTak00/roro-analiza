{
  "title": "Șofer reținut de poliție pentru refuzul recoltării de probe biologice",
  "content": "Un șofer și-a petrecut o noapte în arestul poliției pentru că a refuzat să meargă la spital pentru a-i fi prelevate probe biologice.\n\nPolițiștii din cadrul Serviciului Rutier Teleorman au reținut un bărbat de 55 de ani, din comuna Frumoasa, cercetat sub aspectul infracțiunii de refuz de recoltare a probelor biologice, în urma încălcării legislației rutiere.\n\nLa data de 9 noiembrie, acesta ar fi condus un autoturism pe DN 6, în localitatea Vitănești, cu toate că înainte consumase băuturi alcoolice. Rezultatul testării cu aparatul etilotest a indicat o valoare de 0,49 mg/l alcool pur în aerul expirat. Conducătorul auto a fost informat despre obligația de a se supune prelevării de probe biologice de sânge pentru stabilirea alcoolemiei, însă acesta a refuzat.\n\nPentru aprofundarea cercetărilor, polițiștii au dispus reținerea bărbatului, care a fost introdus în Centrul de Reținere și Arestare Preventivă Teleorman.\n\nCercetările sunt în desfășurare sub supravegherea Parchetului de pe lângă Judecătoria Alexandria.",
  "metadata": {
    "original_file": "TRNews_0136.html"
  }
}