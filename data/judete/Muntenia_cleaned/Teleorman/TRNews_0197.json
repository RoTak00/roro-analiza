{
  "title": "Accident rutier! O persoană a decedat",
  "content": "O persoană a murit după ce a fost acroșată de un autoturism. Nefericitul accident a avut loc pe raza comunei Smârdioasa. Echipele de prim-ajutor sosite la fața locului nu au mai putut face nimic pentru pieton.\n\nGrav accident rutier produs în această noapte, în jurul orei 00.55. Polițiștii au fost sesizați prin Sistemul Național Unic pentru Apeluri de Urgență 112, cu privire la faptul că, în comuna Smârdioasa, județul Teleorman, a avut loc un eveniment rutier.\n\nDeplasată la fața locului echipa operativă din cadrul Poliției orașului Zimnicea a constatat faptul că, în timp ce o femeie în vârstă de 44 de ani, din comuna Cervenia, conducea un autoturism pe DN 51, în împrejurări care vor fi stabilite cu ocazia cercetărilor, ar fi acroșat un pieton, un bărbat în vârstă de 48 de ani, din comuna Ștorobăneasa.\n\nÎn urma evenimentului, a rezultat decesul bărbatului în vârstă de 48 de ani.\n\nÎn cauză, polițiștii efectuează cercetări pentru stabilirea cauzelor și împrejurărilor în care s-a produs evenimentul rutier.",
  "metadata": {
    "original_file": "TRNews_0197.html"
  }
}