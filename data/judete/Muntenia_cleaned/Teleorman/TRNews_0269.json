{
  "title": "Șofer arestat pentru fugă de la locul accidentului",
  "content": "Un șofer a fost reținut pentru 24 de ore după ce a accidentat un copil și a părăsit locul accidentului. El a fost depistat rapid de oamenii legii și introdus în Centrul de Reținere și Arestare Preventivă al I.P.J. Teleorman.\n\nUn conducător auto implicat într-un eveniment rutier soldat cu vătămarea unei minore a fost reținut de polițiști. Acesta a fugit de la locul faptei, deși nu consumase băuturi alcoolice și deținea și permis de conducere valabil.\n\nPolițiștii din municipiul Roșiorii de Vede au fost sesizați cu privire la faptul că pe Strada Păstorului din localitate a avut loc un eveniment rutier.\n\nLa fața locului s-au deplasat polițiștii care au stabilit următoarele: un conducător auto în vârstă de 38 de ani din municipiul Roșiorii de Vede în timp ce conducea un autoturism pe Strada Păstorului, la efectuarea manevrei de mers înapoi, a acroșat o fetiță în vârstă de 7 ani din localitate care se afla pe carosabil, după care a părăsit locul accidentului”, se arată într-o informare a Poliției Teleorman.\n\nVictima a fost transportată la spital în vederea acordării de îngrijiri medicale.\n\nConducătorul auto a fost identificat de polițiști în scurt timp și a fost testat cu aparatul alcooltest, rezultatul fiind negativ.\n\nÎn baza probatoriului administrat, acesta a fost reținut, pe bază de ordonanța, pentru 24 de ore, fiind introdus în Centrul de Reținere și Arestare Preventivă al I.P.J. Teleorman.\n\nCercetările sunt continuate sub aspectul săvârșirii infracțiunii de “vătămare corporală din culpă și părăsirea locului accidentului fără încuviințarea organelor de poliție” , urmând a se propune soluție prin Parchet.",
  "metadata": {
    "original_file": "TRNews_0269.html"
  }
}