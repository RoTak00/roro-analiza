{
  "title": "Minor, la volan, oprit cu focuri de armă. Tânărul şi pasagerul din dreapta, ambii de 16 ani, au reuşit să fugă, fiind găsiţi în Ciolăneşti",
  "content": "În această dimineață, în jurul orei 05:00, o patrulă de poliție din cadrul Poliției Municipiului Roșiori de Vede, aflându-se în serviciul de patrulare pe strada Sf. Vineri din localitate, a efectuat semnal regulamentar de oprire unui autoturism al cărui conducător auto nu a oprit la semnalele polițiștilor.\n\nS-a procedat la urmărirea acestuia pe o distanță de aproximativ 20 km. Unul dintre polițiști a executat foc de avertisment, apoi asupra pneurilor, reușindu-se oprirea autoturismului pe un teren extravilan din apropierea localității Săceni. Conducătorul auto și pasagerul au abandonat autoturismul, ulterior fiind identificați de către polițiști pe raza comunei Ciolănești și conduși la sediul Poliției Municipiului Roșiori de Vede în vederea cercetărilor.\n\nDin verificările efectuate s-a stabilit că atât conducătorul auto, cât și pasagerul sunt minori cu vârsta de 16 ani, ambii domiciliați în mun. Roșiori de Vede, motivul pentru care acesta nu a oprit la semnalele polițiștilor fiind că nu deține permis de conducere.\n\nPolițiștii au întocmit dosar penal sub aspectul săvârșirii infracțiunii de conducerea unui vehicul fără permis de conducere, urmând ca la finalizarea cercetărilor să fie propusă soluție prin Parchet.\n\nÎn urma folosirii armamentului nu au fost înregistrate victime omenești sau pagube materiale.",
  "metadata": {
    "original_file": "Informatia_De_Teleorman_0128.html"
  }
}