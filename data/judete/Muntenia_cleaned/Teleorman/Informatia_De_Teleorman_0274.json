{
  "title": "Percheziţii în Teleorman într-un dosar de evaziune fiscală şi spălare de bani. Achiziţii fictive de 11,7 milioane de lei",
  "content": "Poliţişti din cadrul Direcţiei Generale de Poliţie a Municipiului Bucureşti, sub supravegherea Parchetului de pe Tribunalul Bucureşti, pun în aplicare 5 mandate de percheziţie domiciliară în judeţele Ilfov, Cluj şi Teleorman, într-un dosar privind săvârşirea infracţiunilor de evaziune fiscală şi spălarea banilor.\n\nDin datele şi probele administrate a rezultat presupunerea rezonabilă că bănuiţii, în perioada 2012 – 2014, administratori ai mai multor societăţi comerciale, au înregistrat fictiv achiziţii de bunuri, în valoare de aproximativ 11.700.000 de lei, documentele justificative în cauză fiind emise de entităţi comerciale ce prezintă caracteristicile unor societăţi de tip ‘fantomă’.\n\nUlterior, cei în cauză au transferat suma de aproximativ 8.600.000 de lei în conturile societăţilor respective, în scopul disimulării originii ilicite a acesteia şi crearea unei aparenţe de legalitate a tranzacţiilor efectuate, în final sumele de bani fiind retrase în numerar de la bancomate sau de la ghişeul băncilor.\n\nPrejudiciul cauzat bugetului de stat este estimat la 3.500.000 de lei, iar suma supusă procesului de spălare a banilor este estimată la 8.600.000 de lei. Persoanele implicate vor fi conduse pentru audieri la sediul Serviciului de Investigare a Criminalităţii Economice – Poliţia Sectorului 5.\n\nAcţiunea beneficiază de sprijinul de specialitate al Direcţiei Operaţiuni Speciale din cadrul Inspectoratului General al Poliţiei Române.",
  "metadata": {
    "original_file": "Informatia_De_Teleorman_0274.html"
  }
}