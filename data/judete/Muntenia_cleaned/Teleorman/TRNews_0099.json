{
  "title": "Tragedie în comuna Orbeasca: Un minor de 11 ani a murit",
  "content": "Tragedie. Un minor în vârstă de doar 11 ani și-a pierdut viața într-un accident rutier. Nefericitul incident a avut loc astăzi, în jurul orei 10:40, în comuna Orbeasca.\n\nUn bărbat în vârstă de 36 de ani, din localitate, conducea un buldoexcavator și ar fi lovit cu cupa vehiculului pietonul minor. Polițiștii au deschis un dosar penal sub aspectul săvârșirii infracțiunii de ucidere din culpă și efectuează cercetări în vederea stabilirii cauzelor și împrejurărilor exacte ale tragediei.\n\nȘoferul a fost testat cu aparatul etilotest, rezultatul indică că acesta nu se afla sub influența alcoolului la momentul accidentului.\n\nCercetările sunt în desfășurare, sub coordonarea Parchetului de pe lângă Judecătoria Alexandria, pentru a clarifica toate circumstanțele producerii evenimentului rutier și pentru a aduce lumină în această tragedie care a îndoliat comunitatea.",
  "metadata": {
    "original_file": "TRNews_0099.html"
  }
}