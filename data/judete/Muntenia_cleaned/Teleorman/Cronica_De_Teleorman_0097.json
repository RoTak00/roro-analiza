{
  "title": "Senatorul PSD Ionel Dănuț Cristescu: Gratuitate la stomatolog pentru copiii diagnosticați cu autism | Cronica de Teleorman / Ştiri din Teleorman şi nu numai",
  "content": "Copiii diagnosticați cu autism ar putea beneficia de consultații stomatologice gratuite. Senatorul PSD Ionel Dănuț Cristescu propune acordarea de gratuitate pentru această categorie de copii. \n\n \n\n „Am depus un proiect în circuitul legislativ care are ca scop asigurarea accesului gratuit la tratamente stomatologice al copiilor diagnosticați cu tulburări din spectrul autist. \n\n Știm cu toții că îngrijirea orală este esențială pentru sănătatea noastră și că toți avem nevoie de tratament stomatologic. Pentru copiii cu autism însă, tratamentul poate fi o experiență dificilă și traumatizantă, iar pentru părinți, un efort financiar greu de suportat. \n\n Costurile îngrijirii și tratamentului unei persoane diagnosticate cu tulburări din spectrul autist sunt deja foarte mari, ceea ce face ca accesul la îngrijirea stomatologică de calitate să devină și mai dificil de suportat. \n\n Astăzi, în România, peste 15.000 de persoane, dintre care 13.000 copii, au fost diagnosticate cu tulburări din spectrul autist. \n\n România trebuie să aibă grijă de acești copii și să ajute familiile lor să le poată asigura îngrijirea de care au nevoie”, spune senatorul social-democrat.",
  "metadata": {
    "original_file": "Cronica_De_Teleorman_0097.html"
  }
}