{
  "title": "Alertă de incendiu la Centrul de Îngrijire și Asistență Videle! 75 de persoane au fost evacuate din clădire/ FOTO | Cronica de Teleorman / Ştiri din Teleorman şi nu numai",
  "content": "În această seară, în jurul orei 20.52, pompierii militari au fost alertați pe numărul unic pentru apeluri de urgență 112 despre posibilitatea izbucnirii unui incendiu la Centrul de Îngrijire și Asistență Videle, clădire aflată în incinta Spitalului Orășenesc.\n\nPentru gestionarea acestei situații de urgență, la fața locului au intervenit rapid trei echipaje de pompieri, cu două autospeciale de lucru cu apă și spumă și o ambulanță SMURD, precum și două echipaje din cadrul SAJ Teleorman.\n\nLa sosirea salvatorilor, clădirea era inundată parțial cu fum, acesta provenind de la instalația electrică a centralei de încălzire aferentă construcției, fără a fi înregistrate victime. \n\n \n\n 75 de persoane au fost evacuate din această clădire, în condiții de siguranță. După degajarea fumului de la parterul construcției, acestea au fost mutate temporar în două saloane de acolo.\n\nSalvatorii noștri, împreună cu autoritățile locale și personalul medical din cadrul spitalului, au depus toate eforturile necesare ca toți cei care se află în acea clădire să fie în siguranță.\n\nDupă ce fumul a fost evacuat și de la nivelele superioare ale construcției, toți pacienții s-au putut reîntoarce în încăperile în care au fost repartizați.",
  "metadata": {
    "original_file": "Cronica_De_Teleorman_0033.html"
  }
}