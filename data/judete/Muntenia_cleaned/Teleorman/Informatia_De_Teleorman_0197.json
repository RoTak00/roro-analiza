{
  "title": "Un bărbat din Plopii Slăviteşti, acuzat că şi-a bătut mama. Femeie de 72 de ani a refuzat să meargă la Spital",
  "content": "Poliția Municipiului Turnu Măgurele a fost sesizată telefonic de către un bărbat din orașul Mangalia, județul Constanța, cu privire la faptul că mama sa în vârstă de 72 ani, domiciliată în comuna Plopii Slăvitești, județul Teleorman fost agresată de către fiul ei, un bărbat în vârstă de 55 ani, din aceeași localitate.\n\nAflându-se în locuința comună, pe fondul consumului de băuturi alcoolice, bărbatul a devenit violent, lovindu-și mama cu pumnii peste corp și cap, fără a-i provoca leziuni. De asemenea, acesta a distrus geamurile ferestrelor locuinței. Femeia nu a dorit să fie transportată la spital în vederea acordării de îngrijiri medicale.\n\nFață de bărbat, polițiștii au emis ordin de protecție provizoriu.\n\nÎn cauză a fost întocmit dosar penal sub aspectul săvârșirii infracțiunilor de violență în familie și distrugere, urmând a se propune soluție prin Parchet.",
  "metadata": {
    "original_file": "Informatia_De_Teleorman_0197.html"
  }
}