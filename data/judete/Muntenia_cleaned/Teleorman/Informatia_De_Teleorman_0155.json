{
  "title": "ITM Teleorman verifică firmele care comercializează obiecte pirotehnice",
  "content": "Inspectoratul Teritorial de Muncă Teleorman va derula, în perioada 02.12.2019 – 08.01.2020, o campanie de verificare a legalității modului în care sunt comercializate articolele pirotehnice.\n\nObiectivele campaniei sunt identificarea și verificarea agenților economici care desfășoară activități de deținere, transport, manipulare, depozitare și comercializare a articolelor pirotehnice privind respectarea prevederilor legale în vigoare.\n\nAceastă acțiune este motivată de unele evenimente grave petrecute anii anteriori în țară și în străinătate care s-au soldat cu explozii și incendii de mari proporții la depozite de articole pirotehnice, ce au fost distruse în totalitate. Aceste evenimente au provocat mari pagube materiale și chiar umane, repercusiunile făcându-se resimțite pe o suprafață considerabilă în jurul acestor depozite.\n\nUn alt motiv care stă la baza desfășurării acestei acțiuni este faptul că, în perioada sărbătorilor, se înregistrează cazuri frecvente de vătămări corporale produse prin utilizarea articolelor pirotehnice de către copii sub vârsta de 18 ani.\n\nToate neconformitățile ce vor fi constatate cu ocazia controalelor care se vor efectua pe perioada derulării campaniei vor fi sancționate conform prevederilor Legii nr.126/1995 privind regimul materiilor explozive, modificată și completată, precum și ale H.G. nr. 536/2002 modificată și completată.",
  "metadata": {
    "original_file": "Informatia_De_Teleorman_0155.html"
  }
}