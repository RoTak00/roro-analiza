{
  "title": "\"Mica Unire\", sărbătorită şi în Alexandria. Costel Barbu, secretarul general adjunct al Guvernului, prezent la eveniment",
  "content": "Câteva sute de cetăţeni din Alexandria şi din alte localităţi ale judeţului Teleorman au participat astăzi, 24 ianuarie, la manifestările prilejuite de ziua Unirii Moldovei cu Ţara Românească.\n\nLa ceremonialul militar, desfăşurat în faţa Monumentului domnitorului Alexandru Ioan Cuza, din municipiul reşedinţă de judeţ, au luat parte reprezentanţi ai Guvernului României, prefectul Liviu Dumitraşcu, preşedintele CJ Teleorman, Dănuţ Cristescu, cadre din MAI şi MApN, parlamentari, directorii instituţiilor din judeţ şi un numeros public.\n\nManifestările prilejuite de „Mica Unire” au debutat cu intonarea Imnului Naţional şi cu mesajul premierului Ludovic Orban, transmis de către prefectul judeţului, Liviu Dumitraşcu. Despre evenimentul care a marcat 161 de ani de la Unirea Principatelor Române, au mai vorbit preşedintele CJ Teleorman şi viceprimarul municipiului Alexandria, Ioan Augustin. A urmat depunerea de coroane şi jerbe de flori.\n\nExecutivul României a fost reprezentat la cel mai înalt nivel, în judeţul Teleorman, de către Costel Barbu, secretarul general adjunct al Guvernului.\n\nA urmat un impresionant moment artistic, susţinut de către reprezentanţii Ansamblului Burnasul din Teleorman, iar la finalul evenimentului, toţi cei prezenţi s-au adunat în “Hora Unirii”.",
  "metadata": {
    "original_file": "Informatia_De_Teleorman_0122.html"
  }
}