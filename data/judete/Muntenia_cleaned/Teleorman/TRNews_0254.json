{
  "title": "O armă și obiecte pirotehnice găsite în casa unui teleormănean",
  "content": "O armă cu aer comprimat și mai multe obiecte pirotehnice au fost găsite în casa unui teleormănean. Polițiștii Serviciului Arme Exploziv și Substanțe Periculoase au primit informații că în casa unui bărbat din comuna Balaci s-ar afla obiecte pentru care acesta nu deține autorizație și au cerut mandat de percheziție de la Judecătoria Roșiorii de Vede. Informația lor s-a adeverit, iar acum procurorului de caz din cadrul Parchetului de pe lângă Judecătoria Roșiori de Vede a preluat ancheta.\n\nPolițiștii din cadrul I.P.J. Teleorman- Serviciul Arme Exploziv și Substanțe Periculoase împreună cu polițiști din cadrul Serviciului Acțiuni Speciale au pus în aplicare un mandat de percheziție domiciliară emis de Judecătoria Roșiori de Vede, la locuința unui bărbat în vârstă de 44 de ani, din localitatea Balaci, județul Teleorman.\n\nÎn urma efectuării percheziției domiciliare a fost găsită o armă supusă autorizării, respectiv o armă de tir cu aer comprimat calibrul 4,5 mm, precum și mai multe articole pirotehnice pentru care, de asemenea, legea prevede necesitatea autorizării.\n\nObiectele în cauză au fost ridicate în vederea continuării cercetărilor care se efectuează sub coordonarea procurorului de caz, din cadrul Parchetului de pe lângă Judecătoria Roșiori de Vede.",
  "metadata": {
    "original_file": "TRNews_0254.html"
  }
}