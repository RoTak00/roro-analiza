{
  "title": "Accident rutier grav! O persoană a murit, iar alta a fost grav rănită",
  "content": "O persoană și-a pierdut viața, iar o alta a ajuns în stare gravă la spital după ce șoferul unui autoturism a pierdut controlul volanului și s-a oprit cu mașina într-un copac de pe marginea drumului.\n\nLa data de 12 noiembrie, în jurul orei 4:00, Poliția Municipiului Turnu Măgurele a fost alertată prin apel la numărul de urgență 112 cu privire la producerea unui accident rutier în comuna Putineiu.\n\nUn autoturism condus de către un bărbat în vârstă de 35 de ani, cu domiciliul în municipiul București, a părăsit partea carosabilă într-o curbă la dreapta, intrând în coliziune frontală cu un copac aflat pe marginea DN 65A. Din nefericire, conducătorul auto a decedat în urma impactului, iar o femeie în vârstă de 21 de ani, pasageră în vehicul și originară din județul Neamț, a suferit răni grave.\n\nÎn urma tragediei, s-a deschis un dosar penal pentru săvârșirea infracțiunilor de ucidere din culpă și vătămare corporală din culpă. Polițiștii rutieri continuă cercetările pentru a stabili cu exactitate împrejurările și cauzele accidentului.",
  "metadata": {
    "original_file": "TRNews_0132.html"
  }
}