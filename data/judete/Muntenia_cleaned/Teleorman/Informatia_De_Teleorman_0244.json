{
  "title": "Un alexăndrean este mai bogat cu 3,7 miliarde de lei vechi după ce a câştigat la extragerea \"Super Noroc\"",
  "content": "A dat „Super Norocul” peste el! Un cetăţean din municipiul Alexandria este mai bogat cu peste 3,7 miliarde de lei vechi, după ce a câştigat la una din extragerile organizate de către Loteria Naţională.\n\nConform unui comunicat al Loterie Naţionale, la extragerea Super Noroc de duminică, 7 iulie 2019, s-a câştigat premiul de categoria I, în valoare de 371.134,31 lei. Biletul norocos a fost jucat la agenţia 34-084 din Alexandria, jud. Teleorman şi a fost completat cu o varianta simpla la Loto 5/40 şi 5 variante la Super Noroc, preţul acestuia fiind de doar 8,5 lei. Pe lângă premiul de categoria I, jucătorul a obţinut şi 4 câştiguri de categoria a II-a, valoarea totală a premiului fiind de 374.715,11 lei.",
  "metadata": {
    "original_file": "Informatia_De_Teleorman_0244.html"
  }
}