{
  "title": "Percheziții domiciliare în Teleorman și Ilfov, în trei cauze penale de trafic de droguri de risc și droguri de mare risc | Cronica de Teleorman / Ştiri din Teleorman şi nu numai",
  "content": "Poliţiştii au efectuat, miercuri, patru percheziţii domiciliare în judeţele Teleorman şi Ilfov în trei cauze penale de trafic de droguri de risc și droguri de mare risc, informează Inspectoratul de Poliţie Judeţean Teleorman.\n\nAstăzi, 16 octombrie 2024, polițiștii din cadrul Serviciului de Combatere a Criminalității Organizate Teleorman, împreună cu procurorii Direcției de Investigare a Infracțiunilor de Criminalitate Organizată și Terorism – Biroul Teritorial Teleorman, efectuează patru percheziții domiciliare, în municipiul București și județul Teleorman, în trei cauze penale, privind săvârșirea infracțiunilor de trafic de droguri de risc, trafic de droguri de mare risc și efectuarea, fără drept, de operațiuni cu substanțe psihoactive.\n\n„Din actele de urmărire penală efectuate a rezultat faptul că patru persoane, cu vârste cuprinse între 18 și 21 de ani, ar fi procurat, deținut și comercializat droguri de risc (canabis), droguri de mare risc (amfetamină și cocaină), precum și substanțe psihoactive (2MMC), către consumatori din județul Teleorman și municipiul București.\n\nAudierile se vor desfășura la sediul Direcției de Investigare a Infracțiunilor de Criminalitate Organizată și Terorism – Biroul Teritorial Teleorman”, a transmis IPJ Teleorman.\n\nAcțiunea beneficiază de sprijinul jandarmilor din cadrul Brigăzii Speciale de Intervenție a Jandarmeriei și Inspectoratului de Jandarmi Județean Teleorman.\n\nFacem precizarea că, pe întreg parcursul procesului penal, persoanele cercetate beneficiază de drepturile și garanțiile procesuale prevăzute de Codul de procedură penală, precum și de prezumția de nevinovăție.",
  "metadata": {
    "original_file": "Cronica_De_Teleorman_0045.html"
  }
}