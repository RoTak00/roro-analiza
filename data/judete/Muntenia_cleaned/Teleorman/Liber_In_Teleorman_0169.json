{
  "title": "Primarul de la Alexandria și-a pus finul city manager",
  "content": "Astăzi, primarul municipiului Alexandria, Victor Drăgușin, a prezentat noul city manager al orașului, o persoană care va ocupa un rol esențial în cadrul aparatului administrativ. Anunțul a fost făcut într-o conferință de presă, în cadrul căreia edilul a subliniat importanța profesionalizării funcției de administrator public.\n\nNoul city manager este Octavian Teodorescu, finul primarului Victor Drăgușin. Edilul și-a exprimat încrederea în capacitatea lui Octavian de a aduce un plus de profesionalism și de a moderniza administrația locală. De menționat că și fina, Cristina, soția lui Octavian, are salariu tot de la Primăria Alexandria.\n\n„Am convingerea că Octavian, conlucrăm din anul 2007, va putea să profesionalizeze această importantă demnitate. Principala mea rugăminte către el a fost să implementeze tot ce înseamnă digitalizare”, a declarat Victor Drăgușin în cadrul conferinței de presă.\n\nFuncția a rămas neocupată după ce Ștefan Tăbăcitu a fost descoperit colaborator al Securității, dar și după ce relațiile acestuia cu Victor Drăgușin s-au răcit.\n\nÎnainte de alegerile locale, întrebat dacă va ocupa această funcție, așa cum se zvonea, Octavian Teodorescu a spus că nu.",
  "metadata": {
    "original_file": "Liber_In_Teleorman_0169.html"
  }
}