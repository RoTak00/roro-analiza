{
  "title": "Accident mortal, în comuna Olteni | Cronica de Teleorman / Ştiri din Teleorman şi nu numai",
  "content": "Un tânăr de 24 de ani a murit după ce a intrat într-un cap de pod, în satul Broșteni, comuna Olteni. Acesta ar fi pierdut controlul volanului și a părăsit carosabilul. În urma impactului, șoferul a suferit mai multe traumatisme grave. Acesta a decedat la spital, unde fusese transportat pentru acordarea de îngrijiri medicale. \n\n \n\n Accidentul rutier a fost sesizat printr-un apel la numărul de urgență 112, la ora 3.37 a zilei de joi, 13 iulie, potrivit IPJ Teleorman.\n\n“Deplasați la fața locului, polițiștii din cadrul Poliției municipiului Roșiori de Vede- Biroul Rutier au constatat faptul că, în timp ce un tânăr de 24 de ani, din comuna Vârtoape, județul Teleorman, conducea un autoturism în comuna Olteni, sat Perii Broșteni, din direcția comuna Trivalea Moșteni către comuna Olteni, în împrejurări care vor fi stabilite din cercetări, ar fi părăsit partea carosabilă intrând în coliziune cu un cap de pod”, transmite IPJ Teleorman.\n\nÎn cauză, polițiștii efectuează cercetări pentru stabilirea împrejurărilor în care s-a produs evenimentul rutier.",
  "metadata": {
    "original_file": "Cronica_De_Teleorman_0246.html"
  }
}