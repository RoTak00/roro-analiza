{
  "title": "Accident pe E70, între Alexandria şi Vităneşti. O fată de 14 ani a fost rănită în urma coliziunii între trei maşini",
  "content": "O minoră în vârstă de 14 ani a fost rănită ușor în urma unui accident rutier produs pe DE 70, la km 83+100 m, între localitățile Alexandria și Vitănești.\n\nConform IPJ Teleorman, din primele cercetări reiese că evenimentului rutier, în care au fost implicate trei autoturisme, s-ar fi produs pe fondul nepăstrării distanței în mers.\n\nCei trei conducători auto au fost testați cu aparatul alcooltest, rezultatele indicând valoarea de 0,00 mg/l alcool pur în aerul expirat. Minora, pasageră în autoturismul al cărui conducător auto se pare că este vinovat de producerea evenimentului, a necesitat îngrijiri medicale.\n\nÎn cauză a fost întocmit dosar penal sub aspectul săvârșirii infracțiunii de vătămare corporală din culpă.\n\nTot în această după amiază, în centrul municipiului Alexandria, la intersecţia străzilor Bucureşti şi Dunării, două autoturisme au fost implicate într-un alt eveniment rutier. Potrivit martorilor, unul dintre şoferi a pătruns în intersecţie pe culoare roşie a semaforului, moment în care a fost lovit de un alt participant la trafic, ce se deplasa regulamentar. Din fericire, nimeni nu a fost rănit, ambele vehicule implicate suferind avarii destul de importante.",
  "metadata": {
    "original_file": "Informatia_De_Teleorman_0146.html"
  }
}