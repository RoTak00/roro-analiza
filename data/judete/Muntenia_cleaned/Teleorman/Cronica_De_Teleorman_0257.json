{
  "title": "Femeie de 65 de ani, lovită în plin de un camion, la Turnu Măgurele | Cronica de Teleorman / Ştiri din Teleorman şi nu numai",
  "content": "O femeie de 65 de ani, din municipiul Turnu Măgurele, a fost victima unui accident rutier petrecut joi dimineața, în jurul orei 10.00, pe una din străzile din localitate. Potrivit unor surse, femeia ar fi traversat strada neregulamentar și ar fi fost lovită de un camion de mare tonaj, suferind răni grave. Femeia a fost transportată la spital pentru îngrijiri medicale, dar a decedat, în urma rănilor grave suferite. \n\n \n\n “Polițiștii au fost sesizați prin Sistemul Național Unic pentru Apeluri de Urgență 112, la ora 10.24, cu privire la faptul că, în municipiul Turnu Măgurele, județul Teleorman, a avut loc un eveniment rutier.\n\nLa fața locului, polițiștii din cadrul Poliției municipiului Turnu Măgurele – Biroul Rutier au constatat că, în timp ce un bărbat de 62 de ani, din comuna Islaz, județul Teleorman, conducea un camion în municipiu, în împrejurări care vor fi stabilite din cercetări, ar fi acroșat un pieton, o femeie de 65 de ani, din municipiul Turnu Măgurele, județul Teleorman”, a transmis IPJ Teleorman. Potrivit sursei citate, conducătorul auto a fost testat cu aparatul etilotest, rezultatul fiind negativ. \n\n Polițiștii efectuează cercetări pentru stabilirea cauzelor și împrejurărilor în care s-a produs evenimentul rutier.",
  "metadata": {
    "original_file": "Cronica_De_Teleorman_0257.html"
  }
}