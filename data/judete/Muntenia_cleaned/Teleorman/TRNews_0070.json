{
  "title": "Minor de 14 ani prins la volanul unui autoturism! Rudele au atacat polițiștii",
  "content": "Un adolescent în vârstă de 14 ani a fost prins de poliție în timp ce conducea un autoturism. Situația a degenerat după ce rudele tânărului au devenit violente. Unul dintre ei a distrus autospeciala poliției, iar altul i-a amenințat pe oamenii legii. A fost necesara intervenția mascaților pentru a calma spiritele.\n\nScandal cu îmbrânceli, injurii la adresa polițiștilor și intervenția mascaților. Totul s-a întâmplat în aceasta seară în municipiul Turnu Măgurele. Conform informațiilor oficiale furnizate de Inspectoratul de Poliție Județean Teleorman, totul a început în jurul orei 19:10, atunci când polițiștii au oprit pentru verificare un autoturism pe strada Oituz. Spre surprinderea lor, la volan se afla un minor de doar 14 ani.\n\nÎn timp ce minorul era preluat de poliție, o parte din rudele sale, care se aflau în apropiere, au ajuns la fața locului. Aceștia, fiind la un eveniment din zonă, au devenit imediat recalcitranți. Tensiunile au escaladat rapid atunci când polițiștii l-au introdus pe minor în autospecială.\n\n„În momentul în care minorul a fost introdus în autospeciala de poliție, una dintre persoane ar fi îmbrâncit pe unul din polițiști și ar fi aruncat cu un obiect dur în autospeciala de poliție, distrugând luneta acesteia.\n\nTotodată, o altă persoană a proferat injurii și amenințări la adresa polițiștilor”, a declarat purtătorul de cuvânt al Poliției Teleorman, Daniela Pășu.\n\nPentru a preveni escaladarea violențelor, mai multe echipaje de poliție, inclusiv o echipă din cadrul Serviciului pentru Acțiuni Speciale și efective ale Jandarmeriei, au fost direcționate la fața locului.\n\nÎn acest moment, autoritățile continuă cercetările pentru a stabili circumstanțele exacte ale incidentului și pentru a identifica toate persoanele implicate.",
  "metadata": {
    "original_file": "TRNews_0070.html"
  }
}