{
  "title": "Viteză record! Șofer prins de radar cu 197 km/h",
  "content": "Un șofer din Teleorman a confundat Drumul Național 52, Alexandria – Turnu Măgurele cu pista de Formula 1. Acesta a fost înregistrat de aparatul radar cu viteza de 197 km/h, cu 127 km/h peste limita legală. Pentru această faptă a rămas pieton pentru 120 de zile.\n\nUn tânăr teribilist a stabilit un record de viteză pentru Drumul Național 52, Alexandria – Turnu Măgurele. El a fost tras pe dreapta de oamenii legii după ce a fost prins conducând un autoturism cu o viteză desprinsă din jocurile pe calculator, 197 km/h.\n\n”Polițiștii din municipiul Turnu Măgurele au depistat un tânăr în vârstă de 19 ani din localitate care conducea un autoturism pe D.N.52, între localitățile Crângu și Turnu Măgurele. Aparatul radar a înregistrat o viteză de 197 km/h, cu 127 km/h peste limita legală”, se arată într-un comunicat de presă al Poliției Teleorman.\n\nPentru această faptă bărbatul a fost sancționat contravențional, totodată fiindu-i suspendat dreptul de a conduce vehicule pentru o perioadă de 120 de zile.",
  "metadata": {
    "original_file": "TRNews_0250.html"
  }
}