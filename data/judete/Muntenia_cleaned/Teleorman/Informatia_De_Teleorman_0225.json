{
  "title": "Tragedie în Rădoieşti. Un bărbat de 35 de ani, tată a trei copii, a murit electrocutat. O vecină îl rugase să schimbe un bec ars",
  "content": "Sfârşit tragic pentru un bărbat de 35 de ani, tată a trei copii minori, din comuna Rădoieşti Vale. Bărbatul a murit electrocutat pe un stâlp de iluminat public, în timp ce încerca să schimbe un bec. Potrivit declaraţiei oamenilor din zonă, acesta era angajat la firma de cablu din localitatea Rădoieşti şi se afla în timpul liber. Cetăţenii spun că o vecină l-ar fi rugat să înlocuiască becul ars, iar în momentul în care s-a urcat pe stâlp ar fi atins mai multe fire.\n\nConform ISU Teleorman, la faţa locului au intervenit pompierii din cadrul Detaşamentului Roşiorii de Vede, cu o autospecială, o autoscară şi un echipaj SMURD. În zonă a ajuns şi un echipaj de la SAJ Teleorman, iar medicii au început imediat manevrele de resuscitare. Din păcate, viaţa bărbatului nu a mai putut fi salvată. Alte două femei, soţia şi mama acestuia, au făcut atac de panică şi au avut nevoie de îngrijiri medicale.\n\nÎn cauză oamenii legii au deschis dosar penal urmând a se stabili cu exactitate cauzele care au dus la producerea nefericitului eveniment.",
  "metadata": {
    "original_file": "Informatia_De_Teleorman_0225.html"
  }
}