{
  "title": "Bani de la Guvern pentru CJ Teleorman. Aproximativ 1,8 milioane de lei pentru decontarea unor lucrări finanțate prin PNDL",
  "content": "Ministerul Lucrărilor Publice, Dezvoltării şi Administraţiei a virat, ieri 3 martie, peste 41 de milioane de lei, în conturile unităților administrativ-teritoriale care au depus solicitări pentru decontarea bunurilor/serviciilor/lucrărilor executate pentru 100 de obiective de investiţii, finanţate prin cele două etape ale Programului Naţional de Dezvoltare Locală (PNDL).\n\n” Achitarea facturilor către beneficiarii care au executat corect lucrările prin Programul Național de Dezvoltare Locală a fost o prioritate pentru mine încă de la preluarea mandatului. Am spus clar că voi debloca aceste plăți, așadar, astăzi, am transferat către primăriile din țară încă o parte din banii prevăzuți conform contractelor” , a precizat ministrul Ion Ștefan.\n\nDe data aceasta, nicio primărie din județul Teleorman nu a primit bani pentru decontarea unor lucrări efectuate prin PNDL I și II. Ceva mai norocos a fost Consiliul Județean Teleorman, în contul instituției fiind virată suma de 1.742.700 de lei, banii fiind destinați pentru achitarea unor facturi la două proiecte aflate în derulare.",
  "metadata": {
    "original_file": "Informatia_De_Teleorman_0086.html"
  }
}