{
  "title": "Un pieton a plătit cu viața un moment de neatenție",
  "content": "Neatenția te poate costa viața. Un bărbat și-a pierdut viața după ce a fost lovit de un autoturism. Pietonul a încercat să traverseze strada prin loc nepermis și fără să se asigure în momentul în care a fost lovit din plin.\n\nPolițiștii din cadrul Serviciului Rutier Teleorman au întocmit dosar penal și efectuează cercetări în cazul unui accident rutier produs în această seară, pe DN 65E, în satul Moșteni, comuna Furculești.\n\nDin primele cercetări a reieșit faptul că, în împrejurări și din cauze ce urmează a fi stabilite, un autoturism condus pe DN 65E, în localitatea Moșteni, de către un bărbat în vârstă de 54 de ani, din comuna Seaca, ar fi acroșat un pieton angajat în traversarea străzii prin loc nepermis.\n\nÎn urma accidentului a rezultat decesul pietonului, un bărbat de 84 de ani, domiciliat în comuna Furculești.\n\nPotrivit purtătorului de cuvânt al IPJ Teleorman, Daniela Pășu, ”conducătorul auto a fost testat cu aparatul etilotest, rezultatul evidențiind faptul că nu se afla sub influența alcoolului la momentul producerii evenimentului rutier”.\n\nÎn cauză a fost întocmit dosar penal sub aspectul săvârșirii infracțiunii de ucidere din culpă, cercetările fiind continuate în vederea stabilirii tuturor circumstanțelor producerii accidentului.",
  "metadata": {
    "original_file": "TRNews_0116.html"
  }
}