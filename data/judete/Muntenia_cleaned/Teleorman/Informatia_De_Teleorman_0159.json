{
  "title": "Accident grav pe E 70, la ieşire din Bujoreni. Conducătorul auto a fost adus în comă la Spital",
  "content": "În această dimineață, în jurul orei 06:40, un bărbat a fost rănit în urma unui accident produs pe E 70, în afara localității Bujoreni. Potrivit declaraţiei medicilor, conducătorul auto a a suferit leziuni grave la nivelul craniului şi se află în comă. În funcţie de evoluţia stării de sănătate, cel mai probabil acesta va fi transferat la un Spital din municipiul Bucureşti.\n\nConform IPJ Teleorman, bărbatul în vârstă de 43 de ani, domiciliat în municipiul București, ar fi pierdut controlul asupra direcției de deplasare și a intrat în coliziune cu parapeții metalici de pe marginea drumului.\n\nVictima a fost transportată la spital în vederea acordării de îngrijiri medicale, unde i-a fost recoltată o probă biologică de sânge în vederea stabilirii alcoolemiei. În cauză a fost întocmit dosar penal sub aspectul săvârșirii infracțiunii de vătămare corporală din culpă, cercetările fiind continuate în vederea stabiliriii tuturor împrejurărilor producerii evenimentului rutier.\n\nPolițiștii teleormăneni recomandă tuturor participanților la trafic să conștientizeze pericolele la care se expun prin nerespectarea normelor rutiere.",
  "metadata": {
    "original_file": "Informatia_De_Teleorman_0159.html"
  }
}