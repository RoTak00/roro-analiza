{
  "title": "500 de grame de cannabis descoperite în casa unor bărbați din Țigănești",
  "content": "500 de grame de canabis, plante de canabis și recipiente care conțineau canabis. Asta au găsit polițiști din Teleorman în casa unor bărbați din comuna Țigănești. Oamenii legii aveau informații că aceștia fac trafic de droguri, motiv pentru care au solicitat judecătorilor efectuarea mai multor percheziții domiciliare.\n\nFenomenul consumului de droguri a luat amploare în rândul tinerilor. Și pentru că există cerere s-au dezvoltat și adevărate rețele de distribuție. Una dintre ele avea ”sediul” în comuna Țigănești.\n\nO rețea specializată în traficul de droguri de risc și criminalitate informatică a fost anihilată. 4 persoane au fost reținute în urma mai multor percheziții domiciliare.\n\n”Polițiștii Serviciului de Combatere a Criminalității Organizate Teleorman, împreună cu un procuror din cadrul D.I.I.C.O.T. – Biroul Teritorial Teleorman, au efectuat trei percheziții domiciliare, în comuna Țigănești, județul Teleorman, la locuințele unor persoane bănuite de săvârșirea infracțiunii de deținere de droguri.\n\nÎn urma activităților desfășurate, polițiștii au descoperit și ridicat, în vederea cercetărilor, recipiente care conțineau canabis și plante de canabis, precum și aproximativ 500 de grame de canabis. 4 persoane au fost conduse la D.I.I.C.O.T. – Biroul Teritorial Teleorman, pentru cercetări”, se arată într-un comunicat de presă al Poliției Teleorman.\n\nPolițiștii continuă cercetările în acest caz pentru stabilirea întregii activități infracționale.",
  "metadata": {
    "original_file": "TRNews_0246.html"
  }
}