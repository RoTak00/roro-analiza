{
  "title": "O tânără din Alexandria a fost găsită moartă pe un câmp",
  "content": "O tânără de 21 de ani din municipiul Alexandria a fost găsită moartă pe un câmp din apropierea comunei Frumoasa. Tânăra prezintă urme de violență pe corp. Trupul fetei a fost transportat la medicină legală pentru efectuarea necropsiei. Polițiștii și procurorii au preluat cazul și încearcă să afle ce s-a întâmplat cu femeia.\n\nCadavrul unei tinere a fost găsit în această dimineață de un bărbat care ieșise cu animalele la câmp. Acesta a sunat imediat la 112 pentru a anunța descoperirea. În scurt timp la fața locului și-au făcut apariția mai multe echipaje de poliție, procurorii și echipele de prim-ajutor. Din păcate, medicii nu au putut decât să constate decesul.\n\n”Polițiștii au fost sesizați, prin Sistemul Național Unic pentru apeluri de Urgență 112, de un bărbat cu privire la faptul că ar fi observat o persoană decedată pe câmpul dintre localitățile Frumoasa și Bragadiru.\n\nLa fața locului s-a deplasat echipa operativă, care, în urma verificărilor efectuate, a stabilit faptul că este vorba despre o tânără, în vârstă de 21 de ani, din municipiul Alexandria, care a fost găsită în extravilanul comunei Frumoasa, județul Teleorman .\n\nÎn urma examinării, tânăra prezenta urme de violență pe corp, fiind transportată la o unitate medicală, în vederea efectuării necropsiei”, se arată într-o informare a Poliției Teleorman.\n\nCercetarea este coordonată de un procuror din cadrul Parchetului de pe lângă Tribunalul Teleorman.",
  "metadata": {
    "original_file": "TRNews_0245.html"
  }
}