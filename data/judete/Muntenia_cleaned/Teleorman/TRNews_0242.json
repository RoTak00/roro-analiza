{
  "title": "Panică în stație la 1 Mai! S-a constituit o celulă de criză",
  "content": "Panică în apropierea stației de la 1 Mai din Alexandria. Un bagaj abandonat a mobilizat toate autoritățile statului: poliție, pompieri, jandarmi și SRI. Din fericire s-a dovedit a fi o alarmă falsă.\n\nUn bagaj suspect abandonat pe stradă a mobilizat toate autoritățile statului. S-a întâmplat în municipiul Alexandria, în apropierea stației 1 Mai. Polițiștii au fost sesizați prin Serviciul pentru Apeluri de Urgență 112, de un cetățean, cu privire la existența unui bagaj abandonat, pe o stradă din municipiul Alexandria.\n\nLa sediul inspectoratului s -a constituit celula de criză formată din reprezentanți ai Inspectoratului de Poliție Județean Teleorman, Inspectoratului de Jandarmi Județean Teleorman, Inspectoratului pentru Situații de Urgență A.D. Ghica Teleorman și Serviciul Român de Informații.\n\nAu fost luate măsuri de delimitare a zonei și s-au luat măsuri de interzicerea accesului auto și pietonal în zonă.\n\n”S-a evaluat situația de fapt și în urma discuțiilor purtate cu locatarii din imobil, a rezultat faptul că bagajul respectiv fusese abandonat de aproximativ o săptămână de zile lângă bloc, fiind ulterior mutat în locul actual.\n\nTotodată unul dintre locatari a afirmat că bagajul a fost deschis în urmă cu câteva zile nefiind nimic în interior,el fiind cel care a pus bagajul în locul respectiv.\n\nAvând în vedere situația de fapt, bagajul a fost verificat, ridicat și transportat de la locul sesizării, nefiind înregistrate evenimente deosebite”, au declarat polițiștii din Teleorman.\n\nS-a deschis o anchetă pentru a se stabili al cui este bagajul abandonat pe stradă.",
  "metadata": {
    "original_file": "TRNews_0242.html"
  }
}