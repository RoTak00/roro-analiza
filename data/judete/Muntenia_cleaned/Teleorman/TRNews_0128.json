{
  "title": "Scandal cu violență! Patru bărbați reținuți pentru încăierare",
  "content": "Patru bărbați au fost reținuți de poliție după ce s-au luat la bătaie. În altercație aceștia au folosit un obiect tăietor-înțepător și un spray iritant-lacrimogen.\n\nPolițiștii teleormneni au acționat prompt în urma unui apel la 112, reușind să rezolve un conflict în localitatea Crângeni. Patru bărbați, cu vârste cuprinse între 39 și 51 de ani, toți din comuna Crângeni, au fost reținuți sub acuzația de încăierare.\n\nEvenimentul a avut loc la data de 18 noiembrie 2023, în jurul orei 17:00, când Poliția Municipiului Roșiori de Vede a fost alertată cu privire la un scandal în curs. La fața locului, polițiștii au identificat cei patru bărbați implicați în altercație.\n\nÎn urma cercetărilor, s-a constatat că aceștia au fost implicați într-un conflict spontan, soldat cu o încăierare în care s-au folosit un obiect tăietor-înțepător și un spray iritant-lacrimogen.\n\nPentru stabilirea participației fiecărui bărbat și a situației de fapt, aceștia au fost reținuți și conduși la Centrul de Reținere și Arestare Preventivă din cadrul Inspectoratului de Poliție Județean Teleorman. Cercetările sunt în desfășurare sub supravegherea Parchetului de pe lângă Judecătoria Roșiori de Vede.",
  "metadata": {
    "original_file": "TRNews_0128.html"
  }
}