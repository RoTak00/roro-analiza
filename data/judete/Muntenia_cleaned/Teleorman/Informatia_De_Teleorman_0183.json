{
  "title": "Videlean, reţinut pentru furt. Omul se afla sub control judiciar, fiind acuzat de săvârşirea unor fapte cu violenţă",
  "content": "Poliţiştii din cadrul Biroul de Investigaţii Criminale al Poliţiei Municipiului Huşi au probat activitatea infracţională a unui bărbat în vârstă de 27 de ani, din Videle, judeţul Teleorman, bănuit de comiterea infracţiunii de furt calificat.\n\nÎn urma cercetărilor efectuate, poliţiştii huşeni au stabilit că, în seara de 15 septembrie a.c., în timp ce se afla pe strada Ioan Alexandru Angheluş, bărbatul a sustras o bicicletă. Prejudiciul produs în cauză este estimat la peste 600 lei, fiind recuperat integral şi restituit persoanei vătămate.\n\nLa momentul comiterii furtului, bărbatul se afla sub măsura preventivă a controlului judiciar pentru săvârşirea unor fapte cu violenţă în cursul acestei luni.\n\nÎn cursul zilei de ieri, bărbatul a fost reţinut pentru 24 de ore, iar în cursul zilei de astăzi, Judecătoria Huşi a dispus arestarea preventivă a acestuia pentru o perioadă de 30 zile.",
  "metadata": {
    "original_file": "Informatia_De_Teleorman_0183.html"
  }
}