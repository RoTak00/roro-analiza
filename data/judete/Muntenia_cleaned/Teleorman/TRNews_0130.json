{
  "title": "Tragedie în comuna Lisa: Pieton accidentat mortal pe trecerea de pietoni",
  "content": "Un bărbat și-a pierdut viața după ce a încercat să traverseze strada în mod regulamentar. El a fost lovit de un autoturism, chiar pe trecerea de pietoni.\n\nPolițiștii din cadrul Biroului Rutier Turnu Măgurele au deschis un dosar penal sub aspectul infracțiunii de ucidere din culpă în urma unui tragic accident rutier petrecut în comuna Lisa.\n\nPotrivit cercetărilor, un autoturism condus de un bărbat în vârstă de 39 de ani din localitate ar fi acroșat și accidentat mortal un pieton în vârstă de 51 de ani, angajat în traversarea regulamentară a străzii pe trecerea pentru pietoni, marcată și semnalizată corespunzător.\n\nÎn urma impactului, pietonul a suferit leziuni incompatibile cu viața. Conducătorul auto a fost testat cu aparatul etilotest, iar rezultatul a indicat că nu se afla sub influența alcoolului la momentul producerii accidentului.\n\nCercetările sunt în desfășurare în cadrul dosarului penal pentru ucidere din culpă, sub coordonarea Parchetului de pe lângă Judecătoria Turnu Măgurele, în vederea stabilirii cu exactitate a cauzelor și împrejurărilor producerii tragicului eveniment rutier.",
  "metadata": {
    "original_file": "TRNews_0130.html"
  }
}