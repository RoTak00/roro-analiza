{
  "title": "Un pesedist candidează pentru Primăria Alexandria sub sigla AUR",
  "content": "În cursa pentru Primăria Alexandria apare un nou nume: Bogdan Doncea, profesor de religie, în vârstă de 47 de ani, care își propune să intre în cursa pentru a conduce destinele orașului sub stindardul Alianței pentru Unirea Românilor (AUR). Doncea, care deține funcția de director adjunct la Liceul Tehnologic nr. 1 din Alexandria, a fost anterior consilier local din partea PSD.\n\nMotivându-și alegerea de a candida sub culorile AUR, Doncea a subliniat că decizia sa se bazează pe susținerea fermă pe care proiectele sale o primesc în cadrul acestei formațiuni politice. „Am ales să vin în AUR pentru că toate proiectele mele sunt susținute necondiționat”, a declarat Doncea, joi, într-o conferință de presă.\n\nÎn ciuda trecutului său în cadrul PSD, Bogdan Doncea afirmă că nu a părăsit partidul, ci a făcut un pas către AUR. „Am o experiență, am avut două mandate de consilier local. Nu am plecat din PSD, ci am venit la AUR”, a adăugat Bogdan Doncea.În fapt, candidatura ar fi un sprijin pentru PSD, existând posibilitatea ca după alegeri Bogdan Doncea să voteze cu ambele mâini proiectele PSD, aceasta fiind o strategie ca partidul roșu să aibă o majoritate solidă.",
  "metadata": {
    "original_file": "Liber_In_Teleorman_0252.html"
  }
}