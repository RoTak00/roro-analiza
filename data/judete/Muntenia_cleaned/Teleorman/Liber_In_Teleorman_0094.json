{
  "title": "Bărbat din Turnu, împușcat de polițiști în timp ce încerca să intre ilegal în Bulgaria",
  "content": "Un incident grav a avut loc în noaptea de joi spre vineri la frontiera dintre România și Bulgaria. Doi bărbați români, care încercau să treacă ilegal granița, au fost interceptați de polițiștii de frontieră bulgari, iar unul dintre ei a fost împușcat. Bărbatul a fost transportat de urgență la Spitalul Județean de Urgență Alexandria, aflându-se în stare gravă.\n\nCei doi bărbați au traversat Dunărea până la o insulă de pe teritoriul bulgar, moment în care polițiștii de frontieră din Bulgaria au intervenit. Potrivit surselor locale, autoritățile bulgare au acționat sub suspiciunea că cei doi intenționau să intre în țară pentru a comite furturi.\n\nBiroul de informare publică şi relaţii cu presa din cadrul Parchetului de pe lângă Turnu Măgurele este împuternicit să aducă la cunoştinţa opiniei publice următoarele: La data de 03.10.2024, Parchetul de pe lângă Judecătoria Turnu Măgurele a înregistrat dosar penal sub aspectul săvârşirii infracţiunii de trecere frauduloasă a frontierei de stat, prev. şi ped. de art. 262 alin. (1) din Codul penal, constând în aceea că, în data de 03.10.2024, în jurul orei 20:00, două persoane cunoscute din mun. Turnu Măgurele (tată şi fiu) au trecut frontieră României cu Bulgaria.\n\nUlterior, în jurul orei 22:00, autoritățile române au fost sesizate de autorităţile din Bulgaria, în sensul că una dintre persoanele menţionate mai sus se află în stare gravă şi necesită deplasare la spital. \n\n La faţa locului, s-a prezentat o ambulanţă care a procedat la transportarea persoanei în vârstă de 49 de ani la un spital din Municipiul Bucureşti.\n\nFacem precizarea că Parchetul de pe lângă Judecătoria Turnu Măgurele desfăşoară cercetări conform competenţei prevăzute de Codul de procedură penală.",
  "metadata": {
    "original_file": "Liber_In_Teleorman_0094.html"
  }
}