{
  "title": "Bărbat reținut pentru încălcarea măsurilor restrictive într-un caz de violență domestică",
  "content": "Un bărbat care și-a agresat soția și-a petrecut noaptea în arestul poliției. Deși pe numele acestuia exista un ordin de restricție pentru a se apropia de soție, bărbatul n-a ținut cont de acest lucru.\n\nPolițiștii din Crângu au dispus reținerea unui bărbat în vârstă de 62 de ani, din comuna Seaca, cercetat sub aspectul încălcării măsurilor restrictive impuse prin ordinul de protecție provizoriu.\n\nLa data de 2 noiembrie, în jurul orei 10:30, Poliția Municipiului Turnu Măgurele a fost sesizată cu privire la agresarea fizică a unei femei de 59 de ani, din comuna Seaca, de către soțul său. Cercetările preliminare au dezvăluit că agresiunea a avut loc din cauza tentativelor victimei de a împiedica consumul de alcool al soțului.\n\nPentru protejarea femeii, polițiștii au emis un ordin de protecție provizoriu, stabilind măsuri restrictive împotriva bărbatului. Totuși, în aceeași zi, în jurul orei 16:00, acesta a încălcat măsurile stabilite prin ordin, pătrunzând în curtea locuinței și nerespectând distanța față de victimă.\n\nÎn urma probatoriului administrat, bărbatul de 62 de ani a fost reținut și transferat în Centrul de Reținere și Arestare Preventivă din cadrul Inspectoratului de Poliție Județean Teleorman. Cercetările sunt în desfășurare sub supravegherea Parchetului de pe lângă Judecătoria Turnu Măgurele.",
  "metadata": {
    "original_file": "TRNews_0141.html"
  }
}