{
  "title": "Proxenet și traficant de minore, prins în Teleorman după o acțiune internațională",
  "content": "Un bărbat de 35 de ani din Turnu Măgurele, a fost arestat preventiv pentru 30 de zile, sub acuzația de trafic de persoane, trafic de minori și proxenetism. El este suspectat că ar fi recrutat, transportat și exploatat sexual, pe teritoriul Germaniei și Belgiei, 11 femei, dintre care două minore.\n\nPolițiștii și procurorii din Teleorman au efectuat două percheziții domiciliare și au reținut un bărbat de 35 de ani, suspectat de trafic de persoane, trafic de minori și proxenetism.\n\nAncheta a fost declanșată în urma unei cooperări internaționale între polițiștii români și cei din țările implicate.\n\nPolițiștii Serviciului de Combatere a Criminalității Organizate Teleorman, împreună cu procurori din cadrul D.I.I.C.O.T. – B.T. Teleorman, au efectuat două percheziții domiciliare și un mandat de aducere la locuințele suspectului.\n\nÎn urma perchezițiilor, au fost ridicate în vederea cercetărilor două telefoane mobile și mai multe înscrisuri. Bărbatul a fost audiat la sediul D.I.I.C.O.T. – B.T. Teleorman, unde procurorul de caz a dispus reținerea lui pentru 24 de ore.\n\nUlterior, a fost prezentat Tribunalului Teleorman, care a emis pe numele lui un mandat de arestare preventivă pentru 30 de zile.\n\nPotrivit anchetatorilor, bărbatul ar fi înlesnit practicarea prostituției, în orașe din Germania și Belgia, de către trei dintre victimele sale, obținând importante sume de bani din activitatea infracțională.\n\nCelelalte opt femei, printre care și cele două minore, ar fi fost supuse unor condiții inumane de viață și de muncă, fiind obligate să se prostitueze sub amenințarea violenței.",
  "metadata": {
    "original_file": "TRNews_0109.html"
  }
}