{
  "title": "Accident grav pe E70, între Roșiori și Peretu. O persoană a murit (Foto) | Cronica de Teleorman / Ştiri din Teleorman şi nu numai",
  "content": "Un bărbat a murit, iar alte două persoane au fost rănite, într-un accident rutier grav, petrecut joi dimineața, pe DE 70, între Roșiori și Peretu. \n\n La fața locului, pompierii au intervenit cu o descarcerare, o autospecială de stingere, un SMURD și 3 SAJ. \n\n \n\n „În urma acestui eveniment rutier au rezultat trei victime, doi bărbați și o femeie, cu vârste cuprinse între 44 și 86 de ani, neîncarcerate. \n\n Unul dintre conducătorii auto, un bărbat de aproximativ 63 de ani, a intrat în stop cardiorespirator, motiv pentru care echipajele medicale au efectuat manevre de resuscitare. Din păcate, acestea nu au avut niciun rezultat, echipajul SAJ Teleorman fiind nevoit să declare decesul. \n\n Celelalte două persoane rănite au primit primul ajutor calificat și au fost transportate la UPU Alexandria cu diferite traumatisme, însă conștiente și cooperante”, a transmis ISU Teleorman.\n\nPompierii au continuat misiunea pentru asigurarea măsurilor de prevenire și stingere a incendiilor, precum și pentru îndepărtarea elementelor de caroserie de pe carosabil, iar autoritățile competente au preluat cazul pentru cercetări.",
  "metadata": {
    "original_file": "Cronica_De_Teleorman_0054.html"
  }
}