{
  "title": "Primăria Ștorobăneasa a primit 585.848 de lei pentru decontarea unor lucrări finanţate prin PNDL",
  "content": "Ministerul Dezvoltării, Lucrărilor Publice și Administrației a virat, marți, 26 iulie, suma de 60.062.238,20 lei, în vederea decontării facturilor pentru 100 de obiective de investiții realizate la nivelul întregii țări, prin etapele I și II ale Programului Național de Dezvoltare Locală. Potrivit documentului, în etapa I a programului fost plătită suma de 9.580.795,59 lei pentru 12 obiective aflate în execuție, iar în etapa a II-a, au fost decontate 50.481.442,61 lei, reprezentând 88 de proiecte de investiții. Din suma totală, 585.848 de lei vor ajunge în conturile primăriei din comuna Ștorobăneasa, pentru plata unor lucrări aflate în derulare, care sunt finanţate prin Programul Naţional de Dezvoltare Locală.\n\nProgramul Naţional de Dezvoltare Locală, aprobat prin Ordonanţa de Urgenţă nr. 28 din 10 aprilie 2013, actualizată, este cel mai important program multianual de finanţare cu fonduri de la bugetul de stat. Programul are ca obiectiv general echiparea unităţilor administrativ-teritoriale cu toate dotările tehnico-edilitare, de infrastructură educaţională, de sănătate şi de mediu, sportivă, social-culturală şi turistică, administrativă şi de acces la căile de comunicaţie, iar valorile alocărilor multianuale de la bugetul de stat sunt egale cu sumele înscrise în contractele de finanţare multianuale încheiate între minister şi beneficiarii obiectivelor de investiţii. În cadrul celor două etape ale PNDL, listele obiectivelor de investiţii şi sumele alocate acestora sunt publice şi pot fi consultate accesând pagina de internet a ministerului, secţiunea Lucrări Publice, Programul naţional de dezvoltare locală, rubrica Obiectivele de investiţii, iar transferurile lunare sunt publicate în secţiunea Plăţi.",
  "metadata": {
    "original_file": "Informatia_De_Teleorman_0013.html"
  }
}