{
  "title": "Un tânăr din Turnu Măgurele a fost înjunghiat de doi adolescenți",
  "content": "Panică în Turnu Măgurele. Un tânăr a fost lovit cu pumnul și înjunghiat de doi băieți, în timp ce se plimba cu prietena.\n\nUn băiat de 17 ani din Turnu Măgurele a ajuns în stare gravă la Spitalul Grigore Alexandrescu din Capitală, după ce a fost înjunghiat cu un cuțit de doi adolescenți în vârstă de 14, respectiv 16 ani. Potrivit informațiilor, băiatul se plimba împreună cu prietena lui pe o stradă din oraș Turnu Măgurele în momentul în care ceilalți doi s-au apropiat și l-au înjunghiat pe la spate.\n\nTot atacul a fost surprins de o cameră de supraveghere aflată pe stradă. În imagini se vede cum cei doi atacatori se năpustesc asupra băiatului. Potrivit surselor, cel de 14 ani l-a lovit pe băiat cu pumnul în zona feței, iar cel de 16 ani l-a atacat cu un cuțit în spate.\n\nPolițiștii au reușit să-i identifice pe cei doi cu ajutorul imaginilor surprinse de camerele de supraveghere, dar aceștia nu au fost găsiți deocamdată.\n\nEvenimentul din Turnu Măgurele vine la o zi după ce doi adolescenți de 14 și 19 de ani au fost atacați cu un cuțit în Grădina Botanică din Craiova. Fata de 14 ani a murit în urma atacului, iar cea de-a doua victimă se zbate acum între viață și moarte.",
  "metadata": {
    "original_file": "TRNews_0189.html"
  }
}