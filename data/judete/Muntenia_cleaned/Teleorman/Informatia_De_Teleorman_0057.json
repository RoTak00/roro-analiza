{
  "title": "Parchetul Alexandria: Funcționari de la Spitalul Alexandria, cercetați penal pentru abuz în serviciu și zădărnicia combaterii bolilor",
  "content": "Biroul de informare publică și relații cu presa din cadrul Parchetului de pe lângă Judecătoria Alexandria este împuternicit să aducă la cunoștința opiniei publice următoarele:\n\nLa data de 29.03.2020, organele de poliție din cadrul IPJ Teleorman- SIC s-au sesizat din oficiu cu privire la săvârșirea infracțiunilor de abuz în serviciu, faptă prevăzută de art 297, alin 1, Cod Penal, și zădărnicia combaterii bolilor, faptă prevăzută de art 352 Cod Penal, dosarul fiind înregistrat la Parchetul de pe lângă Judecătoria Alexandria.\n\nÎn actul de sesizare s-a reținut că, în perioada 28-29.03.2020, cu ocazia acordării îngrijirilor medicale unei paciente din comuna Țigănești, județul Teleorman, confirmată ca fiind infectată cu Coronavirus, funcționarii publici din cadrul Spitalului Județean Alexandria nu au luat toate măsurile legale pentru a împiedica răspândirea acestui virus, fiind pudă în pericol sănătatea altor persoane – pacienți și cadre medicale.\n\nCercetările penale sunt într-o fază incipientă, urmând să fie clarificate mai multe aspecte, iar, în consecință, opinia publică să fie informată.\n\nParchetul de pe lângă Judecătoria Alexandria atrage atenția asupra necesității respectării măsurilor impuse de către autorități.",
  "metadata": {
    "original_file": "Informatia_De_Teleorman_0057.html"
  }
}