{
  "title": "Escroc ridicat de poliţişti, în timp ce încerca să înşele un bărbat din Alexandria prin metoda \"Accidentul\". Ţeparul ceruse 7.000 de euro",
  "content": "Azi noapte, în jurul orei 00:50, în cadrul activităților desfășurate, polițiștii din Alexandria au reținut un tânăr din comuna Sinești, județul Ialomița, bănuit de comiterea infracțiunii de complicitate la tentativă la înșelăciune prin metoda “Accidentul”.\n\nÎn jurul orei 19:30, tânărul în vârstă de 30 de ani se afla în fața Spitalului Județean Alexandria, unde s-a întâlnit cu bărbatul căruia îi solicitase 7000 euro pe motiv că fiica sa a avut un accident și are nevoie de o proteză.\n\nAnterior întâlnirii, persoana vătămată a anunțat organele de poliție, solicitând ajutor. Drept urmare, au fost constituite echipe de cercetare pentru prinderea în flagrant delict a presupusului făptuitor.\n\nTânărul i-a solicitat persoanei vătămate, un bărbat în vârstă de 62 de ani din municipiul Alexandria, să poarte discuții telefonice cu o a doua persoană în vederea obținerii de date cu privire la motivele pentru care i se solicită banii.\n\nDupă încheierea conversației telefonice persoana vătămată nu a mai fost de acord cu înmânarea banilor, sprijinindu-i pe polițiști la imobilizarea acestuia.\n\nTânărul a fost audiat de către polițiști, față de acesta fiind luată măsura reținerii, urmând ca astăzi să fie prezentat Parchetului de pe lângă Judecătoria Alexandria pentru a dispune în cauză.",
  "metadata": {
    "original_file": "Informatia_De_Teleorman_0188.html"
  }
}