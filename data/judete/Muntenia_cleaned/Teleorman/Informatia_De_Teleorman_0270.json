{
  "title": "Inundaţii în satele Lăceni şi Purani. Pe DJ 504, apa a pătruns pe asfalt",
  "content": "În urma precipitaţiilor căzute în această seară, în satul Lăceni, comuna Orbeasca, trei curţi au fost inundate. Din cauza scurgerilor de pe versanţi, pe DJ 504, la intrare în localitate, apa a pătruns pe asfalt, iar circulaţia se desfăşoară cu dificultate. La faţa locului acţionează membrii Comitetului pentru Situaţii de Urgenţă din Orbeasca.\n\nProbleme au fost şi în satul Purani, comuna Vităneşti. Aici, apa a intrat într-o gospodărie şi într-un beci. Pompierii militari intervin cu o autospecială şi cu o motopompă transportabilă.\n\nPotrivit ISU Teleorman, în perioada Codului Portocaliu, alături de autoritățile locale și cele din cadrul Comitetului Județean pentru Situații de Urgență, peste 200 de pompieri militari sunt pregătiți să acționeze în sprijinul populației cu mijloacele tehnice de intervenție din dotare, constând în două motopompe de mare capacitate, 6 motopompe remorcabile, 28 de motopompe transportabile, 21 de autospeciale de lucru cu apă și spumă cu echipamente pentru evacuarea apei, 7 camioane, 11 ambarcațiuni de salvare, 21 de motofierăstrae cu lanț, un container suport logistic al intervenţiei tip IV-iluminat (de 450 kVA şi accesorii) și două containere multirisc.",
  "metadata": {
    "original_file": "Informatia_De_Teleorman_0270.html"
  }
}