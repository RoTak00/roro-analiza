{
  "title": "Două accidente grave, în mai puțin de 3 ore! O persoană a murit",
  "content": "O persoană a murit, una a avut nevoie de intervenția elicopterului SMURD și alte două au ajuns la spital după ce au fost implicate în accidente rutiere petrecute, în această dimineață, în județul Teleoman. Primul eveniment s-a petrecut pe Drumul European 70, între localitățile Alexandria și Vitănești iar cel de-al doilea, aproape 3 ore mai târziu, pe raza localității Sericu.\n\nUn apel la 112, efectuat în această dimineață în jurul orei 08:00, anunța un accident rutier pe DE70, între Alexandria și Vitănești, în care au fost implicate două autoturisme. În urma impactului frontal dintre cele două mașini au rezultat două victime, dintre care una cu leziuni ușoare, conștientă și cooperantă, preluată de SMURD și cealaltă, cu leziuni incompatibile cu viața, pentru care medicul de pe ambulanță nu a mai putut face altceva decât să constate decesul. Victima decedată, un bărbat de 39 de ani, a fost găsită de salvatori încarcerată în caroseria deformată a autoturismului, ea fiind scoasă de pompieri cu ajutorul echipamentelor de descarcerare.\n\nLa aproximativ trei ore distanță, salvatorii au fost solicitați din nou, de această dată în localitatea Sericu, acolo unde un autoturism a intrat într-un stâlp. În urma evenimentului au rezultat două victime, o femeie de 27 de ani și un bărbat de 43 de ani, conștiente și cooperante, neîncarcerate, cu diferite traumatisme. Femeia, cu traumatisme ușoare, a fost preluată de un echipaj medical și transportata la UPU Alexandria pentru investigații amănunțite și îngrijiri de specialitate. Bărbatul, politraumatizat, după ce a primit primul ajutor calificat, a fost preluat de un elicopter SMURD și transportat la Spitalul Floreasca din municipiul București.\n\nÎn ambele cazuri, polițiștii efectuează cercetări pentru stabilirea împrejurărilor în care s-au produs evenimentele rutiere.",
  "metadata": {
    "original_file": "TRNews_0191.html"
  }
}