{
  "title": "Accident mortal, în comuna Frăsinet. Şoferul, un tânăr de 25 de ani, a fost găsit decapitat de către echipajele de intervenţie",
  "content": "Un tânăr de 25 din ani, din localitatea Băbăiţa, şi-a pierdut viaţa într-un cumplit accident de circulaţie petrecut între localităţile Frăsinet şi Băbăiţa. În evenimentul rutier, un alt bărbat, în vârstă de 23 de ani, pasager pe locul din dreapta, a suferit un traumatism cranio-cerebral, reuşind să iasă „pe picioare” din maşină. Ulterior, acesta a fost transportat la Spitalul de Urgenţă din Alexandria pentru investigaţii medicale suplimentare.\n\nPotrivit declaraţiei oamenilor din zonă, şoferul autoturismului, într-o vale destul de periculoasă, ar fi pierdut controlul volanului. Din cauza vitezei excesive, maşina a părăsit partea carosabilă, iar după ce a lovit mai mulţi parapeţi metalici, aflaţi pe marginea drumului, s-a rostogolit într-o râpă.\n\nLa sosirea echipajelor de intervenţie, conducătorul autoturismului era prins între fiarele contorsionate ale maşinii. În ciuda eforturilor depuse de către medici, viaţa acestuia nu a mai putut fi salvată.\n\nPotrivit IPJ Teleormn, din primele date, se pare că, în timp ce bărbatul în vârstă de 25 de ani din comuna Băbăița conducea un autoturism pe DJ 506, pe raza localității Frăsinet, din direcția Gălăteni către Băbăița, pe fondul altor preocupări în timpul mersului, a pierdut controlul asupra direcției de mers și s-a răsturnat în afara părții carosabile, pe partea dreaptă a drumului.\n\nÎn urma evenimentului rutier a rezultat decesul conducătorului auto și rănirea ușoară a pasagerului, un bărbat în vârstă de 23 de ani, domiciliat în comuna Băbăița. În cauză a fost întocmit dosar penal sub aspectul săvărșirii infracțiunilor de ucidere din culpă și vătămare corporală din culpă.",
  "metadata": {
    "original_file": "Informatia_De_Teleorman_0096.html"
  }
}