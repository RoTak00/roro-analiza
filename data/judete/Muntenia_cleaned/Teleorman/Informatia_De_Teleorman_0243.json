{
  "title": "Pesta Porcină face prăpăd şi în Fântânele. Sute de porci vor fi sacrificaţi. Urmează comuna Seaca",
  "content": "Situaţia este din ce în ce mai gravă în judeţul Teleorman. Până în prezent, mii de porci din localităţile Pietroşani, Bujoru, Năsturelu, Suhaia sau Vânători au fost ucişi, ca urmare a confirmării virusului pestei porcine. Este doar începutul, spun autorităţile. Nimeni nu ştie câte animale vor mai fi sacrificate până ce focarul va fi închis definitiv.\n\nÎncepând de astăzi, instituţiile abilitate au decis ca toţi porcii din gospodăriile oamenilor din Fântânele să fie omorâţi. În jur de 200, după unele calcule. Urmează localitatea Seaca, acolo unde au fost deja descoperite mai multe focare de pestă porcină. Potrivit DSVSA Teleorman, probleme sunt şi în localităţile Piatra, Viişoara, Zimnicele sau Năvodari, zone în care mai multe animale au fost găsite moarte. Chiar şi în oraşul Zimnicea, în urma analizelor de laborator, au fost confirmate câteva cazuri. Pare că este o chestiune de zile, poate chiar ore, până când se va da ordinul de ucidere preventivă a suinelor din localităţile enumerate mai sus.",
  "metadata": {
    "original_file": "Informatia_De_Teleorman_0243.html"
  }
}