{
  "title": "Bărbat reținut pentru tentativă de furt calificat în Alexandria",
  "content": "A vrut să dea o spargere, dar a ajuns în spatele gratiilor. Este povestea unui tânăr în vârstă de 26 de ani din orașul Videle care a vrut să se ”îmbogățească” peste noapte în Alexandria.\n\nPolițiștii din Alexandria au dispus reținerea unui bărbat de 26 de ani, cu ultimul domiciliu legal în orașul Videle, cercetat sub aspectul săvârșirii infracțiunii de tentativă la furt calificat.\n\nLa data de 09.11.2023, Poliția Municipiului Alexandria a primit o sesizare referitoare la încercarea de efracție într-o societate comercială din localitate. După investigații, polițiștii au identificat persoana responsabilă, un bărbat de 26 de ani, care ar fi încercat să pătrundă în depozitul unei societăți comerciale pe strada Cuza Vodă din municipiul Alexandria, forțând sistemul de acces.\n\nBărbatul, domiciliat fără forme legale în municipiul Onești, județul Bacău, a fost reținut și introdus în Centrul de Reținere și Arestare Preventivă Teleorman. Cercetările sunt în curs sub supravegherea Parchetului de pe lângă Judecătoria Alexandria.",
  "metadata": {
    "original_file": "TRNews_0135.html"
  }
}