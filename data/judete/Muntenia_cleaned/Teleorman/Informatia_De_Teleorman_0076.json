{
  "title": "Spitalul din Alexandria va fi dotat cu echipament pentru depistarea Coronavirusului. CJ Teleorman a demarat procedura",
  "content": "În contextul evoluției situației epidemiologice determinată de răspândirea COVID-19, care a condus la declararea stării de urgență pe teritoriul României pentru 30 de zile, printre măsurile adoptate de Consiliul Județean Teleorman prin Spitalul de Urgență Alexandria, se regăsește achiziționarea unui echipament de depistare rapidă a virusului SARS-CoV-2 la persoanele pentru care se recomandă aceste teste.\n\nPreședintele Consiliului Județean Teleorman, Cristescu Ionel Dănuț, asigură cetățenii că s-au luat toate măsurile corespunzătoare pentru aducerea primului aparat medical (PCR Real Time) care depistează noul coronavirus, procedura de achiziție fiind deja demarată. În prezent, sunt amenajate spațiile cu circuitele corespunzătoare, iar personalul medical care va lucra cu aceste echipamente speciale este instruit corespunzător pentru a face față cu bine situației nou create.\n\nTotodată, le reamintim cetățenilor să ia în considerare doar informațiile verificate prin sursele oficiale și să apeleze pentru recomandări și alte informații la linia TELVERDE – 0800.800.358. Numărul TELVERDE nu este un număr de urgență, este o linie telefonică alocată strict pentru informarea cetățenilor. De asemenea, românii aflați în străinătate pot solicita informații despre prevenirea și combaterea virusului la linia special dedicată lor, +4021.320.20.20.\n\nAlte decizii, precum și alte date de interes, vor fi aduse la cunoștința cetățenilor în cel mai scurt timp.",
  "metadata": {
    "original_file": "Informatia_De_Teleorman_0076.html"
  }
}