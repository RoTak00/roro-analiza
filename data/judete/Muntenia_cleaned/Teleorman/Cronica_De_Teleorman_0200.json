{
  "title": "Accident feroviar la Peretu. Un autoturism a fost lovit de tren (FOTO) | Cronica de Teleorman / Ştiri din Teleorman şi nu numai",
  "content": "UPDATE: IPJ Teleorman : ”Cercetările preliminare indică ipoteza că autoturismul condus de către o femeie domiciliată în comuna Peretu nu ar fi respectat indicatorul „Oprire” la trecerea la nivel cu calea ferată, fiind lovit de un marfar. În urma impactului a rezultat decesul conducătoarei auto, o femeie de 75 de ani”, au transmis poliţiştii, vineri dimineaţă, cu privire la accidentul produs pe strada Margine Vii Deal din comuna Peretu, cu implicarea unui marfar şi a unui autoturism.\n\nO femeie de 75 de ani a murit, joi seara, în urma unui accident feroviar produs pe raza localității Peretu. Autoturismul cu care aceasta se deplasa a fost lovit de tren, iar femeia a rămas încarcerată. Manevrele de resuscitare n-au reușit să readucă la viață.\n\n“În accident au fost implicate un tren marfar, ce transporta cereale și un autoturism, rezultând o victimă, încarcerată, în stopcardiorespirator. Este vorba de o femeie, care a fost scoasă rapid de pompieri din caroseria deformată și predată echipajelor medicale, pentru efectuarea manevrelor de resuscitare. Din păcate, acestea nu au avut un rezultat pozitiv, echipajul medical al SAJ Teleorman fiind nevoit să declare decesul”, potrivit ISU Teleorman. \n\n Mecanicul de locomotivă al trenului marfar a fost testat cu etilotestul, rezultatul fiind negativ.\n\nLa fața locului, s-a intervenit cu o autospecială de stingere, o descarcerare, un SMURD și un echipaj SAJ cu medic. \n\n Evenimentul a rămas în atenția autorităților competente pentru cercetări.",
  "metadata": {
    "original_file": "Cronica_De_Teleorman_0200.html"
  }
}