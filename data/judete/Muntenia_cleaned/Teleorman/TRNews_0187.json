{
  "title": "2 bărbați au căzut în Dunăre de pe SKIJET! Pompierii au reușit să-i scoată în siguranță",
  "content": "Doi bărbați care se plimbau cu skijetul pe Dunăre în apropiere de portul din Turnu Măgurele au căzut în apă. Echipele de intervenție au fost solicitate de către un cetățean aflat pe mal. În ciuda curenților extrem de puternici, cei doi au fost salvați și ajutați să ajungă la mal.\n\nPompierii militari din cadrul Detașamentului Turnu Măgurele au intervenit prompt în ajutorul a doi bărbați, cu vârste cuprinse între 35 și 40 de ani, care au căzut în apele fluviului Dunărea, la aproximativ 1 km în aval față de zona portului.\n\nSalvatorii au reușit să ajungă rapid la locul incidentului și au oferit asistență celor doi oameni, ajutându-i să iasă în siguranță, zona fiind cunoscută pentru curenții puternici ai apei.\n\nDe asemenea, pompierii au recuperat și skijetul cu ajutorul căruia aceștia au ajuns aproape de jumătatea fluviului. Promptitudinea intervenției a avut un rol esențial în prevenirea unor consecințe mai grave.\n\nEvenimentul a fost semnalat prin apelul de urgență la numărul unic 112 de către un cetățean aflat pe mal, care a observat că cei doi bărbaţi au căzut în apă și a acționat rapid pentru a solicita ajutorul specializat al pompierilor.",
  "metadata": {
    "original_file": "TRNews_0187.html"
  }
}