{
  "title": "Bărbat de 26 de ani, din Târnava, căzut în râul Câlniştea. Pompierii au reluat căutările. Şanse minime ca omul să mai fie găsit în viaţă",
  "content": "Un tânăr de 26 de ani, din satul Târnava, comuna Botoraga, a dispărut în apele învolburate ale râului Câlniştea. Incidentul a fost anunţat miercuri, printr-un apel la 112, iar pompierii militari au început căutările. În zonă au fost trimise mai multe echipe de intervenţie, printre care un echipaj Smurd, o autospecială cu apă şi spumă, două APIC şi două bărci de la Detaşamentul Alexandria și o barcă de la Detaşamentul din Videle, cu 9 pompieri.\n\nCăutările persoanei căzute în râu, între Tunari şi Târnava, au fost întrerupte la lăsarea întunericului, în jurul orei 21.30. Au fost reluate în această dimineaţă, la 6.30, şi se acţionează cu 2 bărci de salvare și 5 pompieri.\n\nPotrivit declaraţiei cetăţenilor din zonă, bărbatul ar fi încercat să traverseze podul de peste râul Câlniştea, deşi acesta era acoperit de apă. La un moment dat, spun localnicii, omul a alunecat, fiind luat de şuvoaie. Salvatorii trimişi la faţa locului afirmă că sunt şanse minime ca omul să mai fie găsit în viaţă.",
  "metadata": {
    "original_file": "Informatia_De_Teleorman_0280.html"
  }
}