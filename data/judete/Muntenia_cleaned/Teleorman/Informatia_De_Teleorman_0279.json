{
  "title": "Două accidente grave pe șoselele din Teleorman. La Contești, cinci tineri au ajuns la Spital, iar la Peretu, patru persoane au fost rănite",
  "content": "Seara de foc pentru echipajele de intervenție din Teleorman, în urma a două accidente rutiere petrecute pe șoselele din județ. Aproape de miezul nopții, două autoturisme s-au lovit pe E70, în comuna Peretu. La fața locului au intervenit pompierii militari din Detașamentele Alexandria și Roșiorii de Vede, cu două autospeciale cu apă și spuma, o autospecială pentru transport victime multiple, descarcerarea și un echipaj SMURD.\n\nPotrivit ISU Teleorman, patru persoane au fost rănite, dintre care două încarcerate, acestea fiind extrase cu ajutorul accesoriilor de pe autospeciala de descarcerare. Trei dintre ele au fost transportate la Spitalul Municipal din Roșiorii de Vede, iar cea de-a patra a fost preluată de echipajul medical al SAJ, inconștientă, dar cu semne vitale.\n\nCel de-al doilea eveniment rutier a avut loc în comuna Conțești. Două autoturisme s-au lovit frontal, iar în urma impactului cinci tineri, \n\n trei fete și doi băieți, cu vârsta cuprinsă între 17 și 21 de ani, au avut de suferit. \n\n O victimă a rămas blocată între fiarele contorsionate ale autoturismului, pompierii intervenind pentru scoaterea ei cu accesoriile de descarcerare. \n\n La sosirea echipelor de intervenție, persoanele erau conștiente și cooperante, însa cu multiple traumatisme. Toate cele cinci persoane au fost preluate de echipajele medicale și transportate la Spitalul Județean din Alexandria.",
  "metadata": {
    "original_file": "Informatia_De_Teleorman_0279.html"
  }
}