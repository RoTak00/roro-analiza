{
  "title": "Bărbat de 23 de ani din Olteni, cercetat într-un dosar penal de vătămare corporală din culpă și ucidere din culpă, reținut de polițiști | Cronica de Teleorman / Ştiri din Teleorman şi nu numai",
  "content": "Polițiștii din cadrul Poliției municipiului Alexandria au dispus reținerea unui bărbat, în vârstă de 23 de ani, cercetat în cadrul unui dosar penal întocmit sub aspectul săvârșirii infracțiunilor de vătămare corporală din culpă, ucidere din culpă și părăsirea locului accidentului fără încuviințarea organelor de poliție.\n\nÎn data de 18 ianuarie a.c., polițiștii din cadrul Poliției municipiului Alexandria au fost sesizați despre producerea unui accident de circulație, produs pe DJ 504, în comuna Orbeasca de Sus, soldat cu victime omenești.\n\nÎn fapt, în timp ce trei persoane (de 24, 33 și 40 de ani) se deplasau pe DJ 504, în calitate de pietoni, dinspre comuna Olteni către comuna Orbeasca de Jos, au fost acroșați de un autoturism, al cărui conducător nu ar fi oprit la locul producerii evenimentului rutier.\n\nPersoanele vătămate au fost transportate la o unitate spitalicească pentru acordarea de îngrijiri medicale, ulterior survenind decesul bărbatului de 40 de ani.\n\nÎn ziua de 19 ianuarie a.c., în urma verificărilor efectuate, a fost identificat autoturismul în cauză, stabilindu-se faptul că acesta a fost condus de un tânăr, în vârstă de 23 de ani, din comuna Olteni.\n\nÎn urma administrării probatoriului, s-a dispus reținerea tânărului de 23 de ani, pentru 24 ore, acesta fiind introdus în Centrul de reținere și arestare preventivă din cadrul I.P.J. Olt.\n\nCercetările sunt continuate sub coordonarea Parchetului de pe lângă Judecătoria Alexandria.",
  "metadata": {
    "original_file": "Cronica_De_Teleorman_0000.html"
  }
}