{
  "title": "Un tânăr este căutat în Dunăre! Salvatorii speră să-l găsească viu",
  "content": "Un tânăr de 18 ani este căutat în apele fluviului Dunărea. Acesta a vrut să se răcorească într-o zi toridă și din păcate a fost luat de curenți. Mai bine de 3 ore au încercat să-l găsească echipele de intervenție, dar fără succes. Misiunea de căutare a fost întreruptă din cauza întunericului, urmând să se reia mâine dimineață, începând cu ora 6.00.\n\nDoi tineri, un băiat și o fată, au vrut să profite de ultimele zile de vară și să se răcorească în fluviul Dunărea, în zona localității Zimnicele. Aceștia au fost păcăliți de nivelul scăzut al Dunării și s-au aventurat mai mult decât era cazul. Curenții puternici au făcut ca fata să fie purtată aproape de partea bulgară, acesta fiind salvată de câțiva cetățeni bulgari cu o barcă. După ce a primit îngrijirile medicale din partea echipajului de la Ambulanță, aceasta a fost condusă la spital pentru îngrijiri.\n\n”Fata, conștientă și cooperantă, cu atac de panică, a fost transportată de un echipaj SMURD la Spitalul Orășenesc Zimnicea pentru investigații amănunțite și îngrijiri de specialitate. Echipajul medical al SAJ Teleorman, cu medic, a rămas la fața locului, în zona evenimentului”, a declarat purtătorul de cuvânt al ISU Teleorman, Gelu Dragomir.\n\nDin păcate trupul băiatului încă nu a fost găsit. Acesta a fost căutat mai bine de 3 ore cu echipajele de scafandri din cadrul ISU Teleorman și ISU Giurgiu. Salvatorii au avut o barcă și echipamente specifice necesare în astfel de situații.\n\nDin cauza întunericului, începând cu ora 21.00, misiunea de căutare a tânărului dispărut a fost întreruptă. Scafandrii ISU Teleorman și ISU Giurgiu vor relua căutările mâine de dimineață, începând cu ora 06.00.",
  "metadata": {
    "original_file": "TRNews_0268.html"
  }
}