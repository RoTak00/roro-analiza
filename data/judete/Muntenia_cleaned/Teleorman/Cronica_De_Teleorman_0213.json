{
  "title": "Accident mortal pe DJ 504 (FOTO) | Cronica de Teleorman / Ştiri din Teleorman şi nu numai",
  "content": "Un bărbat în vârstă de 75 de ani, din municipiul Alexandria, șoferul unui autoturism, a murit în urma unui accident rutier petrecut marți dimineața, pe DJ 504, în afara localității Olteni, în timp ce se deplasa din direcția Perii Broșteni spre Alexandria . \n\n Potrivit IPJ Teleorman, acesta ar fi pierdut controlul asupra direcției de mers, a lovit un pod din beton situat pe marginea drumului, după care s-a răsturnat în afara părții carosabile. În urma impactului, șoferul autoturismului a decedat. \n\n \n\n Primii care au ajuns la fața locului au fost pompierii de la ISU Teleorman care au intervenit cu o autospecială de descarcerare, o autospecială de stingere, un echipaj SMURD, un echipaj medical din cadrul SAJ Teleorman, precum și un elicopter SMURD.\n\nÎn urma evenimentului rutier care a condus la decesul bărbatului, în cauză, polițiștii au întocmit dosar penal sub aspectul săvârșirii infracțiunii de ucidere din culpă. \n\n „Cercetările continuă în vederea stabilirii cauzelor și circumstanțelor producerii accidentului” transmite IPJ Teleorman.",
  "metadata": {
    "original_file": "Cronica_De_Teleorman_0213.html"
  }
}