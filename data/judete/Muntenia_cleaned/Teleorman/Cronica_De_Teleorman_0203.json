{
  "title": "Accident grav la Drăgănești Vlașca, între un microbuz și un autoturism (FOTO) | Cronica de Teleorman / Ştiri din Teleorman şi nu numai",
  "content": "Un bărbat a murit, iar alte patru persoane au fost rănite, marți dimineața, în urma unui accident rutier produs în jurul orei 5.00, între un microbuz și un autoturism, pe DE 70, pe raza localității Drăgănești Vlașca. \n\n \n\n Potrivit ISU Teleorman, cinci victime, patru bărbați și o femeie, cu vârste cuprinse între 30 și 60 de ani, se aflau în autoturism. Două dintre persoanele rănite au fost încarcerate în caroseria deformată a mașinii, fiind scoase de pompieri cu ajutorul accesoriilor de descarcerare și au fost predate echipajelor medicale. Șoferul autoturismului, un bărbat de aproximativ 54 de ani, a fost găsit în stop cardiorespirator, motiv pentru care s-au început imediat manevrele de resuscitare. Din păcate, acestea nu au avut un rezultat pozitiv, echipajele medicale ale SAJ Teleorman fiind nevoite să declare decesul.\n\n“ În împrejurări și din cauze ce urmează a fi stabilite din cercetări, în timp ce un bărbat de 47 de ani, din comuna Măgura, județul Teleorman, conducea un microbuz în localitatea Drăgănești-Vlașca, nu s-ar fi asigurat la schimbarea direcției de mers către stânga, moment în care ar fi acroșat un autoturism condus de către un bărbat de 55 de ani, din orașul Zimnicea. După impact, autoturismul ar fi pierdut controlul asupra direcției de mers și ar fi intrat într-un copac de pe marginea DE 70. \n\n În urma accidentului a rezultat decesul celui de al doilea conducător auto, în vârstă de 55 ani și rănirea a patru pasageri din același autoturism, cei din urmă necesitând îngrijiri medicale ”, a transmis IPJ Teleorman. \n\n Alte patru victime, trei bărbați și o femeie, conștiente și cooperante, cu diferite traumatisme, au fost transportate la Spitalul Județean Alexandria, pentru îngrijiri medicale.\n\nPotrivit sursei citate, nu s-au înregistrat victime printre pasagerii microbuzului, iar testarea cu aparatul alcooltest a indicat faptul că șoferul nu se afla sub influența alcoolului la momentul producerii evenimentului rutier.\n\nÎn cauză a fost întocmit dosar penal sub aspectul săvârșirii infracțiunilor de ucidere din culpă și vătămare corporală din culpă, cercetările fiind continuate sub supravegherea Parchetului de pe lângă Judecătoria Videle, în vederea stabilirii situației de fapt.",
  "metadata": {
    "original_file": "Cronica_De_Teleorman_0203.html"
  }
}