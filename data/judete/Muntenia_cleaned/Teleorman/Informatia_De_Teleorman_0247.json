{
  "title": "Accident în comuna Buzescu. Trei bărbaţi şi o femeie, toţi din Bucureşti, au ajuns la Spital cu multiple traumatisme",
  "content": "Trei bărbaţi cu vârsta cuprinsă între 23 şi 30 de ani, şi conducătorul auto, o femeie de 23 de ani, toţi din municipiul Bucureşti, au ajuns la Spital, în urma coliziunii dintre un autoturism Logan şi un Range Rover. Şoferiţa SUV-ului s-a ales cu mici zgârâieturi şi a refuzat să fie dusă la Spital.\n\nEvenimentul rutier a avut loc în localitatea Buzescu, iar în urma impactului autoturismul Logan s-a răsturnat pe marginea drumului. În ajutorul răniţilor au fost trimise patru Ambulanţe de la SAJ Teleorman, o echipă de descarcerare, un echipaj SMURD şi o autospecială cu apă şi spumă.\n\nPotrivit declaraţiei medicilor, victimele au fost diagnosticate cu multiple traumatisme, cu lovituri la nivelul membrelor, toracelui şi la cap. Având în vedere că pasagerii locuiesc în Bucureşti, cel mai probabil aceştia vor fi transferaţi la o unitate spitalicească din Capitală.\n\nDin primele cercetari, unul dintre soferi nu a oprit autoturismul pentru a se asigura și nu a acordat prioritate de trecere unui alt participant in trafic. Ambii conducători auto au fost testați cu aparatul alcooltest, rezultatul fiind negativ.\n\nCele patru persoane rănite în accident, toţi din autoturismul Logan, se întorceau de la o înmormântare.",
  "metadata": {
    "original_file": "Informatia_De_Teleorman_0247.html"
  }
}