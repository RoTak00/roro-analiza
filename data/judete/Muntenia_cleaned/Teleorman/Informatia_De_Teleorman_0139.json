{
  "title": "Accident, în Alexandria. Patru persoane au ajuns la Spital. Traficul este blocat pe străzile Cuza Vodă şi 1907",
  "content": "Polițiștii din cadrul Biroului Rutier Alexandria au întocmit dosar penal sub aspectul săvârșirii infracțiunii de vătămare corporală din culpă în cazul unui accident rutier petrecut în această seară la intersecția străzilor 1907 și Cuza Vodă din municipiul Alexandria.\n\nConform IPJ Teleorman, din primele cercetări a reieșit faptul că o conducătoare auto în vârstă de 44 de ani, din mun. Alexandria, în timp ce conducea un autoturism pe strada 1907, la intersecția cu strada Cuza Vodă nu a acordat prioritate de trecere unui autoturism condus regulamentar de către un bărbat în vârstă de 55 de ani din comuna Nanov, intrând în coliziune cu acesta.\n\nÎn urma impactului, autoturismul conducătoarei auto a fost proiectat într-un alt autoturism, taximetru, care era oprit pentru ca pasagerii, două femei în vârstă de 21, respectiv 42 de ani, să coboare, moment în care cei doi pasageri au fost acroșati de autoturismul femeii.\n\nÎn urma evenimentului rutier patru persoane au fost transportate la spital în vederea acordării de îngrijiri medicale. Conducătorii auto implicați au fost testați cu aparatul alcooltest, rezultatele indicând o valoare de 0,00 mg/l alcool pur în aerul expirat.\n\n„La momentul acesta se efectuează cercetarea la fața locului, traficul rutier fiind deviat pe străzile laterale”, se mai arată în comunicatul IPJ Teleorman",
  "metadata": {
    "original_file": "Informatia_De_Teleorman_0139.html"
  }
}