{
  "title": "Adrian Gâdea: „Teleormanul votează Marcel Ciolacu președinte!” | Cronica de Teleorman / Ştiri din Teleorman şi nu numai",
  "content": "Candidatura lui Marcel Ciolacu pentru un nou mandat de președinte al partidului Social Democrat, dar și pentru alegerile prezidențiale, a fost validată, sâmbătă, 24 august, în cadrul Congresului PSD. Județul Teleorman a fost reprezentat la congres de o delegație numeroasă, condusă de președintele PSD Teleorman, Adrian Gâdea, care a susținut prin vot candidatura liderului Marcel Ciolacu. \n\n \n\n “Eu și întreaga echipă PSD Teleorman, de la simpli membri și simpatizanți până la parlamentari, primari, consilieri locali și județeni am validat astăzi prin delegații prezenți la Congresul PSD, alături de colegii din țară, echipa PSD care prin muncă și implicare a câștigat alegerile europarlamentare și locale și care alături de noi și de dumneavoastră va câștiga alegerile parlamentare și prezidențiale.\n\nAvem cel mai bun candidat, un candidat pentru TOȚI românii, un premier care a deblocat marile investiții, care și-a asumat cea mai grea sarcină – să recalculeze pensiile și să elimine inechitățile și a adus în echipa PSD oameni de valoare și fiecăruia i-a dat posibilitatea să dezvolte proiecte bazate pe experiență și competență.\n\nDupă 20 de ani de ură, dezbinare și dezinteres, românii au nevoie de onestitate, respect, comunicare, implicare și unitate. România are nevoie de un președinte cu suflet care să lupte pentru TOȚI românii.\n\nRomânia are nevoie de Marcel Ciolacu președinte!”, a scris Adrian Gâdea, într-o postare pe pagina de Facebook",
  "metadata": {
    "original_file": "Cronica_De_Teleorman_0089.html"
  }
}