{
  "title": "Primarul comunei Botoroaga a fost reţinut pentru 24 de ore | Cronica de Teleorman / Ştiri din Teleorman şi nu numai",
  "content": "Mihail Cojocaru, primarul de 63 de ani, care este acuzat de agresiune sexuală asupra unei minore de 17 ani, din localitate , are o noapte întreagă la dispoziție să mediteze asupra acuzațiilor care îi sunt aduse, în dosarul de agresiune sexuală. În urma descinderilor de dimineață care au fost făcute atât la domiciliul său, cât și la primărie, dar și a audierilor, Cojocaru a fost reţinut pentru 24 de ore, urmând a fi prezentat magistraţilor cu propunere legală.\n\nPotrivit Biroului de presă al Poliţiei Capitalei, la data de 6 septembrie, Secţia 21 Poliţie a fost sesizată că, la data de 21 august, o minoră, în vârstă de 17 ani, beneficiară a unui centru de plasament, din Sectorul 6, ar fi fost agresată sexual de un bărbat.\n\nÎn urma cercetărilor şi investigaţiilor efectuate, s-a stabilit că bănuit de comiterea faptei este un bărbat în vârstă de 63 de ani, din judeţul Teleorman.\n\n„În urma percheziţiilor efectuate, la data de 18 septembrie 2023 au fost identificate şi ridicate mai multe dispozitive electronice. De asemenea, bănuitul a fost depistat şi condus la audieri”, informează Direcţia Generală a Poliţiei Municipiului Bucureşti (DGPMB).\n\nBărbatul a fost reţinut pentru 24 de ore, urmând a fi prezentat magistraţilor cu propunere legală. \n\n Cercetările sunt continuate de către Secţia 21 Poliţie, sub supravegherea Parchetului de pe lângă Judecătoria Sectorului 6, sub aspectul săvârşirii infracţiunii de agresiune sexuală.",
  "metadata": {
    "original_file": "Cronica_De_Teleorman_0221.html"
  }
}