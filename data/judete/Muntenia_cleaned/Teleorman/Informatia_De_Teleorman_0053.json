{
  "title": "ISU Teleorman: 54 de intervenții SMURD, 10 incendii și o misiune de deblocare a unei uși, în ultimele trei zile",
  "content": "În ultimele 72 de ore, echipajele profesioniste ale Inspectoratului pentru Situații de Urgență Teleorman au fost solicitate să intervină la 66 de situații de urgență, care puneau în pericol viața ori bunurile materiale ale oamenilor, astfel:\n\n– 54 de cazuri SMURD , pentru acordarea primului ajutor calificat și transportarea la spital a persoanelor rănite ori cu probleme medicale deosebite;\n\n– 10 incendii , dintre care cinci izbucnite la locuințe, în localitățile Poroschia, Băneasa, Vatra, Suhaia și Troianu, iar celelalte cinci la vegetație uscată;\n\n– o misiune de deblocare a unei uși de apartament pentru a facilita accesul cadrelor medicale la o persoană cu probleme medicale;\n\n– o misiune de asigurare măsuri de prevenire și stingere a incendiilor la un accident rutier.\n\nAvând în vedere faptul că în această perioadă se efectuează unele lucrări de distrugere a vegetației uscate în cadrul gospodăriilor, cu ajutorul „focului deschis”, pentru evitarea unor consecinţe grave asupra comunităţii, prin pierderi de vieţi omeneşti, importante pagube materiale şi afectarea mediului înconjurător, recomandăm cetăţenilor să respecte următoarele măsuri de prevenire:\n\n– desfăşurarea arderii să se realizeze numai pe timp de zi şi în condiţii meteorologice fără vânt;\n\n– vegetaţia uscată şi resturile vegetale să se colecteze în grămezi astfel încât arderea să poată fi controlată;\n\n– să se curăţe de vegetaţie uscată suprafeţa din jurul fiecărei grămezi pe o distanţă de 5 metri;\n\n– arderea să se efectueze în zone care să nu permită propagarea focului la fondul forestier/construcţii şi să nu afecteze reţelele electrice, de comunicaţii, conductele de transport gaze naturale, produsele petroliere ori alte bunuri materiale combustibile;\n\n– la fața locului să fie asigurate mijloace şi materiale pentru stingerea eventualelor incendii;\n\n– înainte de părăsirea locului arderii, cetățenii trebuie să se asigure de stingerea totală a focului;\n\nAtragem atenția cetățenilor că, potrivit Hotărârii Guvernului României nr. 537/2007 privind stabilirea și sancționarea contravențiilor la normele de prevenire și stingere a incendiilor, efectuarea unor lucrări de ardere a resturilor vegetale fără întrunirea condițiilor legale și, respectiv, fără luarea măsurilor de evitare a propagării la construcții, depozite, culturi agricole, păduri, plantații și alte vecinătăți constituie contravenții și se sancționează cu amendă de la 1.000 la 2.500 lei.\n\nÎn ceea ce privește prevenirea incendiilor de locuințe , rugăm cetățenii să manifeste în continuare atenție sporită la utilizarea mijloacelor de încălzire, să curețe și să verifice periodic coșurile de fum, să evite supraîncălzirea sobelor, să amplasese materialele ușor combustibile la o distanță de siguranță față de acestea, să depoziteze jarul și cenușa numai în gropi special amenajate, să nu folosească improvizații și să nu lase copiii în locuințe nesupravegheați, cu mijloacele de încălzire în funcțiune.\n\nInspectoratul pentru Situaţii de Urgenţă „A.D. Ghica” al județului Teleorman solicită cetățenilor anunțarea oricăror situații care pot pune în pericol viața, bunurile sau mediul pe numărul unic pentru apeluri de urgență 112.",
  "metadata": {
    "original_file": "Informatia_De_Teleorman_0053.html"
  }
}