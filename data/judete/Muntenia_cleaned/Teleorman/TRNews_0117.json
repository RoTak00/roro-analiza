{
  "title": "Tragedie! Două persoane au murit, iar alta se zbate între viață și moarte",
  "content": "Grav accident rutier. Două persoane și-au pierdut viața, iar o alta se află în stare gravă, fiind transportată la un spital din Capitală. Totul s-a întâmplat după ce șoferul unui autoturism a pierdut controlul volanului, mașina a ieșit de pe partea carosabilă și s-a răsturnat.\n\nTragedie pe DJ 503. Doi bărbați și-au pierdut viața, iar o femeie luptă pentru supraviețuire după ce autoturismul în care se aflau s-a răsturnat în afara părții carosabile. Nenorocirea s-a petrecut pe raza localității Moșteni.\n\nLa fața locului au ajuns într-un timp record și echipele de prim-ajutor. Este vorba despre o autospecială de stingere cu modul de descarcerare, un SMURD și 2 echipaje SAJ Teleorman.\n\nPotrivit purtătorului de cuvânt al ISU Teleorman, Gelu Dragomir „în urma acestui accident au rezultat trei victime, doi bărbaţi și o femeie”. \n\n Din păcate, la sosirea echipajelor, cei doi bărbaţi prezentau leziuni incompatibile cu viața, iar femeia se afla în stare de inconștiență, cu multiple traumatisme.\n\nAceasta a fost preluată de echipajul SAJ, a primit primul ajutor și a fost transportată la un spital din municipiul București pentru îngrijiri medicale de specialitate.\n\nÎn spatele tragediei de pe DJ 503 se ascunde un element crucial: viteza neadaptată la condițiile de drum.\n\nConform primelor investigații, autoturismul implicat în accident părea să circule cu o viteză mult peste limita recomandată pentru zona respectivă. Aceasta a contribuit semnificativ la producerea accidentului și la gravitatea impactului.",
  "metadata": {
    "original_file": "TRNews_0117.html"
  }
}