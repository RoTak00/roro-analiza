{
  "title": "Grădinița cu program prelungit nr. 2 Târgoviște va fi redeschisă în februarie",
  "content": "La scurt timp după finalizarea proiectului de cinci milioane de lei, prin care a fost estinsă și reabilitată creșa integrată din punct de vedere administrativ, și Grădinița cu Program Prelungit nr 2 Târgoviște a intrat în proces de reabilitare și modernizare.\n\nOrdinul de începere a lucrărilor a fost dat la începutul lunii martie 2024, proiectul finanțat prin PNRR incluzând înlocuirea acoperișului, a fenestrației, termoizolare și refacerea instalațiilor interioare. La această grădiniță sunt înscriși 150 de preșcolari, activitatea fiind relocată pe parcursul lucrărilor într-o locație special amenajată, situată pe Bulevardul Unirii.\n\nPotrivit primarului Municipiului Târgoviște, Cristian Stan, în luna februarie vor fi finalizate amplele lucrări de renovare energetică iar preșcolarii și cadrele didactice vor reveni „acasă”, într-un imobil ca nou, reabilitat și dotat ca la carte. Finanțarea lucrărilor, în cuantum de aproximativ 7.000.000 lei, a fost accesată de către Primăria Târgoviște în cadrul Planului Național de Redresare și Reziliență, Componenta C5 – Runda 2 -.",
  "metadata": {
    "original_file": "ziardambovita_0001.html"
  }
}