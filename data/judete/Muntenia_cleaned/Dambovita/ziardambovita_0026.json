{
  "title": "PERIOADĂ DE VIS PENTRU TÂRGOVIȘTEANUL LAURENȚIU REGHECAMPF",
  "content": "Fostul antrenor al FCSB-ului traversează cea mai bună perioadă profesională pe care a avut-o în ultimii ani.\n\nCând a lăsat Europa pentru continentul negru, Laurențiu Reghecampf (49 de ani) a luat o decizie inspirată. Pentru că, deocamdată, rezultatele sale sunt foarte bune la Esperance Tunis.\n\nAstăzi, campioana Tunisiei a bifat meciul cu numărul 13 cu „Reghe“ pe bancă. Într-o partidă din etapa a 15-a, în deplasare, cu Monastir, o pretendentă la titlu, Esperance Tunis a obținut o victorie uriașă, scor 2-0. Belaïli (68) și Bouchniba (90+9) au marcat golurile pentru echipa lui Reghecampf. Iar rezultatul, de 2-0, a trimis Esperance Tunis în lupta pentru titlu, în condițiile în care, în acest moment, echipa ocupă locul 5, cu 30 de puncte. Lider e Stade Tunisien, cu 34 de puncte, dar și cu un meci mai mult.\n\nDe când a preluat Esperance Tunis, „Reghe“ a înregistrat 8 victorii, 4 remize și o singură înfrângere în 13 partide. Golaverajul, 24-7, reflectă, de asemenea, forma excelentă a echipei care s-a calificat în sferturile Ligii Campionilor Africii, sub comanda tehnicianului român.",
  "metadata": {
    "original_file": "ziardambovita_0026.html"
  }
}