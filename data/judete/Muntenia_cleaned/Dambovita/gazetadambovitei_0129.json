{
  "title": "PNL Dâmbovița își anunță sprijinul pentru Elena Lasconi. \"În joc este democrația!\"",
  "content": "Alegem candidatul care poate păstra țara noastră pe calea europeană!\n\nNe aflăm într-un moment critic pentru viitorul țării noastre. În turul II al alegerilor prezidențiale, România se confruntă cu o alegere fundamentală: între un viitor european, bazat pe democrație și libertate, și pericolul întoarcerii sub influențe autoritare, pro-ruse, care amenință valorile pentru care am luptat cu toții.\n\nNu mai este vorba despre un om, un lider, un partid, o culoare politică, ci în joc este democrația. Nu este doar o alegere între doi candidați, ci între două direcții. Este șansa noastră de a spune răspicat: România rămâne ferm atașată valorilor europene și unei democrații puternice.\n\nAstăzi, mai mult ca niciodată, este momentul să arătăm că suntem uniți pentru viitorul copiilor noștri și pentru viitorul acestei țări. Prin votul nostru, ne apărăm libertatea, șansa la prosperitate și locul nostru în marea familie europeană.\n\nPentru continuarea proiectelor de modernizare și a investițiilor în fiecare comunitate, pentru un viitor în libertate, PNL a semnat alături de forțele politice democratice o Rezoluție Comună prin care s-a decis formarea unei coaliții pro-europene și euroatlantice care vizează stabilitatea, modernizarea şi dezvoltarea ţării.\n\nFacem un apel către toți membrii și simpatizanții PNL, către toți cetățenii responsabili ai acestei țări să iasă la vot și să își exprime sprijinul pentru Elena Lasconi, candidatul pro-european, care poate menține România pe calea prosperității, stabilității și respectării drepturilor fundamentale.\n\nÎn ultimul secol și jumătate, liberalii au fost prezenți în toate momentele importante ale istoriei care au dus la dezvoltarea României: obținerea Independenței de Stat, proclamarea României ca regat; Primul Război Mondial și crearea României Mari, adoptarea Constituției sau dezvoltarea economiei de piață.\n\nUltimii ani au fost marcați și de greșeli, care ne-au costat, dar pe care ni le-am asumat. N-am fugit de responsabilitate, ci am început schimbarea din interior, cu o nouă conducere și angajamente realiste. PNL va lupta și acum fără orgolii și necondiționat pentru a îndepărta pericolul suspendării democrației, pentru ca România să rămână o țară liberă și democratică, prin susținerea Elenei Lasconi, candidatul pro-european.\n\nDuminică, 8 decembrie 2024, îndemnăm românii să iasă la vot. Să voteze informat şi raţional, să aleagă România pro-europeană, democratică şi sigură şi să respingă izolaţionismul, extremismul şi populismul!",
  "metadata": {
    "original_file": "gazetadambovitei_0129.html"
  }
}