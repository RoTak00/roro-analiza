{
  "title": "Șomaj în creștere la finalul anului trecut. 3,80 % – rata şomajului înregistrat în evidenţele AJOFM Dâmbovița în luna decembrie 2024",
  "content": "În luna decembrie rata șomajului a continuat să crească ușor, astel încât, la sfârșitul anului 2024, în evidențele Agenției Județene pentru Ocuparea Forței de Muncă Dâmbovița erau înregistrați 6200 șomeri (din care 2935 femei), rata șomajului fiind de 3,80 %. Comparativ cu luna precedentă, când rata șomajului a fost de 3,69 %, în această lună acest indicator a crescut cu 0,11 puncte procentuale.\n\nDin totalul de 6200 șomeri înregistrați în evidențele AJOFM Dâmbovița, 1302 erau beneficiari de îndemnizaţie de şomaj, iar 4898 erau șomeri neîndemnizați. În ceea ce privește mediul de rezidență, 850 șomeri provin din mediul urban și 5350 sunt din mediul rural.\n\nȘomerii cu studii primare și fără studii au ponderea cea mai mare în totalul şomerilor înregistraţi în evidenţele AJOFM Dâmbovița (35,5 %). Cei cu studii gimnaziale reprezintă 34,8 % din totalul şomerilor înregistraţi. 15,5 % dintre șomerii înregistrați au absolvit liceul sau școala postliceală. Șomerii cu nivel de pregătire profesională reprezintă 11,5 % din totalul șomerilor înregistrați, iar cei cu studii superioare se regăsesc în proporţie de 2,7 %.\n\nStructura șomerilor înregistrați pe nivel de ocupabilitate stabilit prin profilare, se prezintă astfel: 754 persoane foarte greu ocupabile, 2817 greu ocupabile, 2507 mediu ocupabile, iar 122 sunt persoane ușor ocupabile. Încadrarea într-o categorie de ocupabilitate se realizează ca urmare a activităţii de profilare a persoanelor înregistrate în evidenţele AJOFM.",
  "metadata": {
    "original_file": "ziardambovita_0019.html"
  }
}