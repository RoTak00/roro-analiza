{
  "title": "Crește salariul minim, dar și TVA-ul la anumite produse. Iată noile măsuri fiscale",
  "content": "Guvernul Ciolacu este pus pe schimbări fiscale majore, iar oamenii asistă la „asumarea răspunderii”. Ieri, 25 septembrie a.c., Guvernul a publicat forma finală a măsurilor fiscale ce urmează să fie adoptate de la 1 octombrie.\n\nSă începem totuși cu veștile bune. Reprezentanții Guvernului au anunțat că salariul minim pe economie urmează să fie majorat cu 10%, respectiv de la 3 000 la 3 300 de lei, acest lucru urmând să fie făcut printr-o Ordonanță de Urgență care să grăbească procesul.\n\nAcelași proiect de lege introduce plata CASS în agricultură și construcții și păstrează scutirea de impozit pentru persoanele care lucrează în IT și câștigă sub 10 000 de lei brut.\n\nLa insistențele UDMR, Guvernul a acceptat și eliminarea limitei de cheltuieli pentru primării în cazul evenimentelor culturale. Dacă până acum puteau cheltui doar 2.5% din buget, acum primăriile pot da câți bani vor pentru evenimente culturale. Să ne așteptăm la o avalanșă de festivaluri, simpozioane, recitaluri și vernisaje?\n\nDeși păstrează TVA-ul de 5% pentru energie și alimente, Guvernul va mări totuși taxele pentru produsele din magazine care conțin zahăr, de la 9%, la 19%. Așteptăm curând programul „Prima sticlă de suc de fructe”.\n\nSe va impune plata impozitelor pentru IMM-uri și pentru bănci, în cazul profitului făcut de acestea și va exista și o impozitare de 0,3% pentru casele care depășesc valoare de 500 000 de lei și mașinile de peste 75 000 de lei, impozitul aplicându-se doar pe suma care depășește plafonul.\n\nProiectul de lege este unul stufos, care conține multe astfel de măsuri fiscale ce afectează atât antreprenorii, cât și salariații din România.",
  "metadata": {
    "original_file": "gazetadambovitei_0137.html"
  }
}