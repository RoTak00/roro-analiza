{
  "title": "Mica Unire, celebrată la Târgoviște cu onoruri militare și tradiționala Horă a Unirii",
  "content": "Dâmbovițenii de toate vârstele s-au adunat în centrul Târgoviștei, fostă capitală a principatului român Țara Românească, pentru a aduce un omagiu celor care, prin muncă și dedicare față de valorile tradiționale, au pus umărul la înfăptuirea Micii Uniri sub Alexandru Ioan Cuza.\n\nZiua de 24 ianuarie 1859 are o însemnătate puternică în istoria și cultura noastră, Mica Unire fiind realizată printr-o modalitate pașnică, unică și care a reprezentat începutul unei perioade de dezvoltare în istoria noastră.\n\n„România și Dâmbovița de astăzi sunt rezultatul acestui moment istoric și al muncii noastre de zi cu zi. Să cinstim memoria înaintașilor noștri prin fapte și să rămânem uniți pentru o Românie modernă!” , a spus Președintele Consiliului Județean Dâmbovița, Corneliu Ștefan.\n\n„Mica Unire de acum 166 de ani a fost posibilă datorită uniunii culturale bazată pe limbă, tradiții și aspirații comune. A fost o etapă spre modernizarea și, mai târziu, spre europenizarea spațiul românesc, introducând instituții și strategii administrative moderne”, a adăugat Prefectul Emilian Rusu.",
  "metadata": {
    "original_file": "gazetadambovitei_0124.html"
  }
}