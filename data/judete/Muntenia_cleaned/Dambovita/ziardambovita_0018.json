{
  "title": "Patronatul HoReCa Dâmbovița a găzduit ședința periodică a Federației Patronatelor din Industria Ospitalității",
  "content": "Patronatul HoReCa Dâmbovița, reprezentat Oana Voicu, în calitate de președinte, a fost gazda ședinței periodice a Federației Patronatelor din Industria Ospitalității. Evenimentul- unul de referință pentru cei care activează în domeniu, a fost găzduit de Hotel Peștera Wellness & Spa, o îmbinare de spectaculos și eleganță în inima Munților Bucegi.\n\nAu participat președinți ai Patronatelor HoReCa din România și reprezentanți ai instituțiilor de reglementare din județ, temele abordate vizând provocările dar și oportunitățile din industria ospitalității. Au fost prezenți profesioniști de primă mână- Valentin Calcan, Președintele Camerei de Comerț Dâmbovita, Sandu Tolea, director executiv Direcția Sanitar- Veterinară și pentru Siguranța Alimentelor Dâmbovița, Marius Lixandru, inspector șef Inspectoratul Teritorial de Muncă Dâmbovița.\n\nÎn deschiderea ședinței, Oana Voicu a făcut o prezentare detaliată a județului Dâmbovița din perspectivă turistică, evidențiind principalele atracții și potențialul de dezvoltare al regiunii: „Dâmbovița turistică devine tot mai atractivă prin investiții în infrastructură și obiective turistice unice. Extinderea drumului București-Târgoviște la patru benzi va reduce timpul de călătorie la doar 50-60 de minute, facilitând accesul la Turnul Chindiei și Curtea Domnească, simboluri ale fostei capitale a Țării Românești.\n\nCe poți să vizitezi în Târgoviste în afara Curții Domnești și a Turnului Chindiei? Numeroase biserici medievale aflate în perfectă stare, nouă muzee printre care, foarte căutat este Muzeul Comunismului.\n\nÎn județ, turiștii pot explora Palatul Brâncovenesc de la Potlogi, Rezervația de Zimbri de la Bucșani, stațiunea balneo-climaterică Pucioasa și Staţiunea de interes naţional Peștera-Padina, străjuită de atracții naturale și istorice precum Vârful Omu, Babele, Sfinxul, Peștera Ialomiței ori Lacul Bolboci.\n\nDezvoltarea turistică a zonei montane este susținută de proiectul primei pârtii de schi de pe Muntele Cocora. Master planul stațiunii prevede o soluție de conexiune cu pârtiile de la Sinaia astfel încât domeniul schiabil să fie unul mult mai mare. Interesul pentru dezvoltarea turismului dâmbovițean este unul important și asta se vede inclusiv în investițiile private:\n\nÎn ultimii 3 ani au fost puse în funcțiune cinci hoteluri de 4 stele (unul la noi in stațiune și patru în Târgoviste) și unul clasificat la 5 stele, cel în care ne aflăm”- a detaliat Oana Voicu, președinte Patronatul HoReCa Dâmbovița.\n\nDiscuțiile s-au concentrat pe subiecte esențiale, precum conformitatea sanitar-veterinară și siguranța alimentelor, reglementările privind legislația muncii în domeniul HoReCa, actualizarea obiectului de activitate în Registrul Comerțului conform CAEN Rev.3, precum și alte aspecte relevante pentru buna desfășurare a activităților din industria ospitalității.\n\nPatronatul HoReCa Dâmbovița și-a reafirmat angajamentul față de promovarea turismului și sprijinirea antreprenorilor locali și va continua să organizeze evenimente care să contribuie la creșterea și dezvoltarea acestui sector.",
  "metadata": {
    "original_file": "ziardambovita_0018.html"
  }
}