{
  "title": "AJOFM Dâmbovița anunță agenții economici cu privire la efectuarea plăților restante din 2023",
  "content": "„Agenția Județeană pentru Ocuparea Forței de Muncă Dâmbovița informează agenții economici care au încheiat convenții în vederea subvenționării locurilor de muncă pentru tineri, persoane cu vârsta peste 45 de ani, persoane cu handicap, unici susținători a famiilor monoparentale sau șomeri de lungă durată, că în luna ianuarie 2024, au fost efectuate toate plățile restante din anul 2023.\n\nAngajatorii care încadrează în muncă, pe perioadă nedeterminată, şomeri în vârstă de peste 45 de ani, tineri cu vârsta până în 30 de ani, persoane cu handicap, unici susținători a famiilor monoparentale sau șomeri de lungă durată, primesc lunar, de la data încheierii convenţiei, pe o perioadă de 12 luni, pentru fiecare persoană angajată din aceste categorii, o sumă în cuantum de 2.250 lei, cu obligaţia menţinerii raporturilor de muncă sau de serviciu cel puţin 18 luni de la data încadrării în muncă(Legea 76/2002 privind sistemul asigurărilor pentru şomaj şi stimularea ocupării forţei de muncă, cu modificările si completările ulterioare).\n\nMenționăm că până la începutul lunii iunie 2024, vor fi puse în plată toate solicitările angajatorilor înregistrate în anul 2023, respectiv 1367 de convenții pentru 1931 de șomeri, acest lucru însemnând un efort financiar de peste 28.845.000 lei.\n\nPotrivit programului stabilit de către ANOFM, AJOFM Dâmbovița va continua apoi cu cererile agenților economici depuse în acest an.\n\nPrecizăm că până la data de 18.01.2024 au fost deja depuse 42 de cereri.”",
  "metadata": {
    "original_file": "gazetadambovitei_0025.html"
  }
}