{
  "title": "MIRACOLUL COPILĂRIEI - Marilena VIȘINESCU - Alte două…",
  "content": "Mufi, straja zilei bune,\n\n cu picioare de pian,\n\n cojocel ca un cărbune,\n\n mustăți albe, de persan!\n\nMotan alb, cu nasul roz,\n\n maniere de gentil,\n\n firea sa de virtuoz\n\n stă în suflet de copil.\n\nGheruța, cu ochi duioși,\n\n de mamă, cosmici, iubitori,\n\n are printre curioși\n\n vreo trei îngeri păzitori.\n\nRafael, motan plăpând,\n\n se strecoară ca o floare,\n\n suind gardul cu un gând –\n\n este sărbătoare!\n\nGri așteaptă credincios,\n\n adunat ca un ciorchine,\n\n să citească prețios\n\n ce e rău și ce e bine.\n\nMărțișor știe și umblă,\n\n scoate soarele în stradă\n\n cu gheruțele ei greblă\n\n și cu tumbe de paradă.\n\nGrifon, aspră ca o lege,\n\n mătăsoasă ca un vis,\n\n cântărește și alege\n\n un cuvânt mai greu de scris…\n\nSpiritul casei, smocuri și ciocuri,\n\n veșnic bal mascat,\n\n compune muzică și jocuri,\n\n repară ce-i stricat.\n\n Dincolo de camera\n\n unui renumit savant,\n\n kalimera, kalimera,\n\n opt pisoi cu somn bufant,\n\n și Cățel, cât o pisică,\n\n trăind în vis o pace,\n\n mârâie cu ochi de frică,\n\n unde nimeni nu mai tace!\n\n Zdrang și tranc, hac și miu,\n\n din zori până în noapte,\n\n nici devreme, nici târziu\n\n pentru ce se poate.\n\nMarilena VIȘINESCU a urmat cursurile Universității Babeș-Bolyai, din Cluj Napoca, specializarea Filosofie – Comunicare socială și Relații publice, a publicat mai multe cărți de poezie și este, mai ales, absolventă de „Carabella” târgovișteană…",
  "metadata": {
    "original_file": "gazetadambovitei_0045.html"
  }
}