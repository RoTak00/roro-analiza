{
  "title": "Întrerupere temporară a alimentării cu gaze pentru 600 de abonați din Adânca",
  "content": "Distrigaz Sud Rețele aduce următoarele precizări cu privire la întreruperea temporară a alimentării cu gaze naturale pe anumite străzi din localitatea Adânca, județul Dâmbovița:\n\nO companie terță, ce executa lucrări de săpătură mecanizată pe strada Principală, din localitatea Adânca, județul Dâmbovița, a produs o avarie asupra rețelei de distribuție a gazelor naturale. Ca urmare a acestui incident, pentru a pune consumatorii în siguranță, Distrigaz Sud Rețele a sistat alimentarea cu gaze naturale în zona respectivă astăzi, 27 ianuarie 2025, începând cu ora 17:25.\n\nÎn urma acestei întreruperi neplanificate, sunt afectați 606 de clienți casnici și non-casnici situați pe străzile Sublocotenent Geambașu Marin, Gării, Olarului, Sublocotenent Purcaru Stelian, Principală, Fântânii, Dogarilor, Bucșani și Ploiești din localitatea Adânca, județul Dâmbovița.\n\nEchipele Distrigaz Sud Rețele sunt la fața locului pentru a asigura remedierea defectului. Reluarea alimentării cu gaze naturale a clienților afectați se va face în cursul zilei de astăzi, 27 ianuarie 2025, în jurul orelor 21:30.\n\nDupă reluarea alimentării cu gaze naturale, în cazul în care clienții simt miros de gaze, sunt rugați să apeleze Centrul de Apeluri și Depanaj Urgențe Gaze la numerele de telefon: 021 9281, 031 9031 sau 0800 877 778, să aerisească imediat încăperea, să nu provoace scântei, să nu acționeze întrerupătoarele electrice, să nu folosească aparatele electrocasnice și, dacă este posibil, să închidă robinetul de alimentare cu gaze naturale.\n\nNe cerem scuze pentru disconfortul creat clienților noștri și le mulțumim pentru înțelegere.",
  "metadata": {
    "original_file": "gazetadambovitei_0058.html"
  }
}