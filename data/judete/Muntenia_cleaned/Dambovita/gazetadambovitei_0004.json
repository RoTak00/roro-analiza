{
  "title": "ATLETISM ÎN SALĂ: Clubul Sportiv Târgoviște la etapa 2 a Campionatelor Naționale",
  "content": "Sportivii târgovișteni au avut o prestație satisfăcătoare în cadrul acestei competiții, după cum transmit pe pagina clubului:\n\n„Sala de atletism „Ioan Soter” din București a găzduit, week-end-ul trecut, etapa a 2-a a Campionatelor Naționale de sală pentru seniori, U23, U20, U18 și U16. La această etapă au luat parte și cei mai valoroși atleți ai Clubului Sportiv Târgoviște: Denisa Predică (seniori), Ana-Maria Balache (U20) și Ianis Surugiu (U18).\n\n Cei trei sportivi ai clubului nostru, antrenați de Desdemona Banu-Ionescu, s-au prezentat mai mult decât bine în cadrul concursurilor în care au fost angrenați. Ținându-se seama că acestea au fost primele întreceri la care au luat parte în 2025, evoluțiile lor au fost destul de convingătoare. Denisa Predică și Ana-Maria Balache au luat startul în probele de 60 m și 200 m, iar Ianis Surugiu a concurat în probele de 1500 m și 3000 m.\n\n Pentru sportivii noștri va urma participarea la etapa a 3-a a Campionatelor Naționale de sală, după care în etapa finală, aceștia țintesc ocuparea unor locuri cât mai bune.\n\n În această perioadă, atleții clubului nostru trag din greu la antrenamente, aflându-se în plină perioadă de pregătire pentru noul sezon.\n\n „Ne bucură faptul că sportivii noștri au încheiat etapa a doua într-o notă bună. Ne aflăm într-o perioadă de pregătiri și acumulări. La primele concursuri din acest an, cu toții au dat ce au avut mai bun”, ne-a transmis Desdemona Banu-Ionescu, antrenorul secției de atletism de la CS Târgoviște”",
  "metadata": {
    "original_file": "gazetadambovitei_0004.html"
  }
}