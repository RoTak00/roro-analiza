{
  "title": "Mariana Vernescu - Forta Dreptei: \"Balta Mica a Brailei trebuie sa devina atractie turistica\"",
  "content": "“Unul din proiectele mele este dezvoltarea Brăilei prin turism iar atenția mea este îndreptată spre Parcul Natural Balta Mică a Brăilei și spre habitatul său. Sunt o iubitoare de natură, am avut șansa să-l urmez pe tatăl meu la pescuit prin bălțile Brăilei, iar după ce am descoperit lumea minunată a fotografiei, am surprins în imagini și film,peisajele sălbatice din paradisul verde al Brăilei. Parcul Natural Balta Mică a Brăilei este formal dintr-o salbă de șapte insule și ostroave de diferite dimensiuni, locații de cuibărit, hrănire și odihnă pentru circa 200 specii de păsări din totalul de 300 de specii de păsări câte are țara noastră. Este o importantă zonă umedă recunoscută la nivel internațional iar din anul 2008 a primit statutul de Sit Natura 2000 atât ca Sit de importanță comunitară cât și ca Arie specială de protecție avifaunistică. Acest parc natural se poate vizita tot timpul anului cu condiția ca nivelul Dunării să permită intrarea pe canale și privaluri. Cu un mic efort financiar putem face ca acest paradis verde să devină punct de atracție pentru iubitorii de natură sălbatică. Este demonstrat faptul că, petrecerea timpului în aer liber reduce stresul, îmbunătățește sănătatea mentală și crește calitatea vieții. De asemenea, aerul curat, ciripitul păsărilor, mireasma florilor sau simpla atingere a ierbii duce la regenerarea fizică și psihică. În natură, lumina creează culoare, iar eu am ales verdele!”, a raspuns Mariana Vernescu in cadrul unui interviu acordat Infobraila.",
  "metadata": {
    "original_file": "infobraila_0020.html"
  }
}