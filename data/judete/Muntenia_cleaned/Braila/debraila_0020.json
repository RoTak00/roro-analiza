{
  "title": "Ministrul Agriculturii propune cumpărarea de terenuri agricole de către statul român. Terenurilor vor ajunge la tinerii fermieri | Niță Nicu, deputat PSD, DETALII despre inițiativă - stiri Braila",
  "content": "Deputatul Nicu Niță (PSD), membru în Comisia de Agricultură a Camerei Deputaților, a anunțat, luni, pe o rețea de socializare, faptul că ministerul Agriculturii, condus de social-democratul Petre Daea, propune cumpărarea de teren agricol de către statul român.\n\nInițiativa propusă vizează atingerea unor obiective majore, potrivit sursei citate, respectiv sprijinirea tinerilor fermieri, asigurarea terenurilor și producției agricole pentru consumul intern și independență energetică din surse regenerabile.\n\n“Prin Ordonanța de Urgență promovată de Ministerul Agriculturii se va avea în vedere următorul mecanism: Ministerul Agriculturii, prin Agenția Domeniilor Statului (ADS), va concesiona terenurile neviabile din punct de vedere agricol, terenurile degradate din clasa a V-a de calitate, pentru dezvoltarea de parcuri fotovoltaice. Astfel se va obține mai multă energie solară pentru atingerea obiectivului României de a deveni independentă energetic și de a folosi energie curată”, a precizat Niță.\n\nDin sumele obținute în urma concesionării terenurilor pentru parcuri fotovoltaice, se vor putea achiziționa alte terenuri agricole viabile care se vor concesiona către tinerii fermieri.\n\n“Acest mecanism va duce la creșterea producției interne de produse agricole și se va consolida securitatea alimentară a României”, a mai arătat parlamentarul PSD.",
  "metadata": {
    "original_file": "debraila_0020.html"
  }
}