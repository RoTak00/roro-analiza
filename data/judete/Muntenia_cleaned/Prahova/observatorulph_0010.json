{
  "title": "Colectarea selectivă a gunoiului - program eșuat în Prahova",
  "content": "Colectarea selectivă a gunoiului, proiect al Consiliului Județean Prahova a eșuat. În afară de haosul de la platformele de gunoi, mai există focare de infecție suplimentare. Este vorba de gunoiul menajer care se adună la platformele de colectare selectivă. Acestea au fost amplasate de Consiliul Județean Prahova în urmă cu mai mulți ani.\n\nDeși un proiect bun, în teorie, în practică, în scurtă vreme, s-a dovedit complet ineficient. Oamenii au confundat aceste platforme de colectare selectivă cu pubelele de gunoi. Și nu pot fi condamnați. Atâta timp cât aceeași mașină de gunoi vine și golește, în aceeași cuvă, atât gunoiul menajer cât și pe cel de pe aceste platforme, de ce ar colecta oamenii selectiv?\n\nAșa că, „afacerea colectare selectivă” din Prahova ar trebui să fie suspendată până la găsirea unei modalități de a o pune în practică cu rezultate. Mai mulți ploieșteni s-au plâns de amplasarea neinspirată a containerelor de colectare selectivă motivând faptul că, în afară de a aduna gunoi menajer pe lângă ele, nu servesc la nimic altceva. Și au dreptate.\n\nContainerele pentru colectarea selectivă, încă de când au fost montate, au adunat gunoi menajer. Asta fac și în prezent. În afară de faptul că arată urât, în afară d efaptul că au ajuns să fie vandalizate, nu servesc la nimic.\n\nPoate că ar fi cazul ca, la nivel de județ, să se ia decizia de ridicare a acestora și, eventual, o reinstaurare a lor atunci când vom avea legislație în domeniu și posibilitatea REALĂ de a colecta selectiv. Până atunci însă, Consiliul Județean ar trebui să își asume eșecul acestui program. Și ar trebui să ne scape de aceste containere, adevărate focare de infecție.",
  "metadata": {
    "original_file": "observatorulph_0010.html"
  }
}