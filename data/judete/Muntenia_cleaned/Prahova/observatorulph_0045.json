{
  "title": "Mihai Polițeanu, primarul Ploieștiului: „Zero șanse să rămânem fără căldură la iarnă”",
  "content": "Vești bune pentru ploieștenii care locuiesc la bloc. Primarul Ploieștiului, Mihai Polițeanu, invitat la Observatorul Prahovean LIVE, a anunțat că sunt „0 șanse să rămânem fără căldură la iarnă”.\n\nSituația legată de furnizarea agentului termic la Ploiești a început să se clarifice, după ce, vineri, a avut loc o nouă întâlnire pe tema acordării unui credit pentru plata gazelor naturale.\n\nLa întâlnire au participat primarul Ploieștiului, Mihai Polițeanu, președintele Consiliului Județean Prahova, Virgiliu Nanu, directorul Termo Ploiești, Bogdan Becheanu, și reprezentantul Exim Bank din Ploiești.\n\n„Lucrurile au început să se clarifice și începem să intrăm pe o procedură de acordare a unui împrumut. Mai sunt pași de făcut. Avem un acord de principiu. ”, a anunțat Mihai Polițeanu, primarul municipiului Ploiești.\n\nEdilul municipiului a explicat că există o serie de pași care trebuie făcuți, în ceea ce privește achitarea creditului accesat de Termo pentru iarna trecută.\n\n„Noi avem niște datorii de îndeplinit față de bancă. Unul – să închidem creditul pe anul trecut și o să amintesc tuturor că acel credit trebuia închis la sfârșitul lunii mai”, a susținut Polițeanu, care a precizat că această datorie a fost eșalonată, însă, obligatoriu trebuie să fie achitate ratele aferente lunilor octombrie și noiembrie.\n\n„Până pe 16 decembrie trebuie să închidem acest credit. Suntem, din nou, în întârziere cu o rată, de la această eșalonare. O rată care trebuia plătită pe 15 octombrie și nu a fost plătită, și următoarea vine pe 15 noiembrie. Trebuie să găsim banii pentru cele două rate”, a susținut Polițeanu.",
  "metadata": {
    "original_file": "observatorulph_0045.html"
  }
}