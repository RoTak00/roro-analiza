{
  "title": "PSD și PNL, blat cu Georgescu. Crin Antonescu este degeaba",
  "content": "În primul tur al alegerilor prezidențiale de anul trecut, candidatul mesianic Călin Georgescu a ”vrăjit” două milioane de români. Ulterior, CCR a anulat alegerile din motive pentru care și acum autoritățile au rămas datoare cu explicații. Dar asta este o altă discuție.\n\nȘocați de rezultat, Ciucă și Ciolacu și-au anunțat plecările din fruntea PNL și PSD. Însă ultimul s-a ”sucit”, iar ulterior a redevenit premier.\n\nChiar și pentru cei care nu l-au votat pe salvatorul Georgescu, rămânerea la butoanele țării a tandemului falimentar Iohannis-Ciolacu este o rușine.\n\nÎn schimb, cei care profită la maximum de asta în perspectiva alegerilor prezidențiale din luna mai sunt Georgescu, Simion, Șoșoacă. Cu ale lor partide: POT, AUR și SOS.\n\nÎn tot acest timp, numărul celor nemulțumiți crește. Cu polițiști, profesori, angajații din construcții, IT și agricultură, toți pierzând bani în urma ordonanței trenuleț.\n\nCe fac ”mai-marii” din PSD și PNL? În primul rând TAC și se ascund, probabil speriați de valul care pare de neoprit. Pe acest fond iau decizii falimentare din punct de vedere electoral. Mă refer aici la scoaterea de la naftalina politicii a lui Crin Antonescu.\n\nRecunosc, în turul al doilea aș fi votat răul cel mai mic, adică pe Lasconi, dar acum alternativa la Georgescu-Simion-Șoșoacă e și mai proastă.\n\nCum pot vota președintele României pe un cetățean care recunoaște senin că în ultimii zece ani nu a mișcat un deget și a trăit din banii nevestei? Cum?",
  "metadata": {
    "original_file": "observatorulph_0004.html"
  }
}