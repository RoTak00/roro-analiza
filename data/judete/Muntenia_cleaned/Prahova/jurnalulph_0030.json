{
  "title": "Cod portocaliu in Prahova si in ale 15 judete din tara. Ciclonul vine peste Romania cu ploi torentiale si vijelii",
  "content": "Administraţia Naţională de Meteorologie (ANM) a emis sâmbătă mai multe avertizări meteo cod portocaliu şi cod galben de ploi torenţiale, valabile până luni. \n\n \n\n Începând de duminică, 29 septembrie, ora 08 şi până la ora 20, intră în vigoare o avertizare meteo cod galben de instabilitate atmosferică, ploi însemnate cantitativ şi intensificări ale vântului.\n\n \n\n În intervalul menţionat, aversele se vor extinde în cea mai mare parte a ţării şi local în regiunile sudice vor fi însoţite de descărcări electrice. Izolat vor fi vijelii şi va cădea grindină. În intervale scurte de timp şi prin acumulare cantităţile de apă vor fi de 25...40 l/mp şi local de peste 50 l/mp.\n\n \n\n Vântul va avea intensificări cu viteze la rafală de 45...65 km/h. În Moldova şi estul Munteniei temporar vor fi şi rafale de peste 70 km/h.\n\n \n\n Tot duminică, în intervalul 29 septembrie, ora 08 – 29 septembrie, ora 20, intră în vigoare şi un cod portocaliu de ploi torenţiale şi abundente.\n\n \n\n În intervalul menţionat, în nordul şi estul Olteniei, în cea mai mare parte a Munteniei şi sudul Transilvaniei, vor fi perioade cu ploi torenţiale şi abundente. În intervale scurte de timp şi prin acumulare cantităţile de apă vor fi de 50...70 l/mp şi izolat de peste 80 l/mp.",
  "metadata": {
    "original_file": "jurnalulph_0030.html"
  }
}