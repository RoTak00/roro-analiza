{
  "title": "Ziua Culturii: Victoria obscenității împotriva educației",
  "content": "Astăzi, 15 ianuarie, de Ziua Culturii Naționale, celebrăm valori pe care le neglijăm în viața de zi cu zi. Într-o lume în care postările virale și știrile false propagate de tot felul de conturi fantomatice țin loc de surse de informare, cultura riscă să devină o relicvă festivistă, invocată doar prin citate scoase din context.\n\nDivertismentul accesibil nu este un rău în sine, dar când e singura „lectură” zilnică, iar algoritmii ne livrează doar senzaționalul și minciuni împachetate frumos, pierdem ceva esențial: capacitatea de a discerne între adevăr și manipulare. Ăsta e și scopul ticăloșilor din spatele butoanelor.\n\nFără educație și cultură autentică, sărbătorim doar forma, nu și fondul. Iar fără fond, riscăm să devenim spectatori într-o lume care își pierde sensul sub avalanșa ignoranței zgomotoase.\n\nÎnvățătura și artele au coborât individul din copac. L-au scos din grotă. Atunci când te urci în mașina ta supertehnologizată, când folosești un telefon minuscul, în care încape o memorie de elefant, atunci când antibioticul te scoate din morți sau chirurgul îți operează apendicita în 20 de minute, să nu uiți vreodată că lucrurile firești ale lumii de astăzi reprezintă rodul a mii de ani de gândire critică, de educație și de sacrificiu prin muncă și cercetare. Adevărul nu e relativ. Adevărul este doar unul.",
  "metadata": {
    "original_file": "actualitateaprahoveana_0027.html"
  }
}