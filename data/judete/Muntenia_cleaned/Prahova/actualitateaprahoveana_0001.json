{
  "title": "USR Prahova: „PSD, nimeni nu rămâne în urmă”",
  "content": "\n• USR Prahova a reacționat după ce Simona Albu, secretarul PSD Ploiești, a câștigat concursul pentru postul de director al DGASPC Prahova.\n• „Cine spune că în România e greu să-ți găsești un loc de muncă bine plătit?”\n\n„Inspirați de pușcașii americani care nu-și lasă niciun camarad în urmă, pesediștii prahoveni au și ei grijă de ai lor, oriunde s-ar afla și cu orice s-ar ocupa. Astfel, soții Albu, nașii de cununie ai fostului primar Andrei Volosevici, nu au stat prea mult pe margine după ce acesta a pierdut fotoliul de edil.\n\nCătălin Albu, fost șef al Poliției Locale Ploiești, și-a descoperit brusc talentul managerial în domeniul medical și a fost numit director executiv al Direcției de Sănătate Publică Prahova. Simona Albu, fost city manager al Ploieștiului și secretar interimar al PSD Prahova, a candidat singură pentru funcția de director al DGASPC Prahova. Concursul a fost organizat de Consiliul Județean, condus de Virgiliu Nanu (PSD), iar Simona Albu, desigur, l-a câștigat.\n\nCine spune că în România e greu să-ți găsești un loc de muncă bine plătit? Important este să ai prietenii potriviți și carnetul de partid la zi”, a transmis USR Prahova.",
  "metadata": {
    "original_file": "actualitateaprahoveana_0001.html"
  }
}