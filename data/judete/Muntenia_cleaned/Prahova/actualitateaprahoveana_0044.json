{
  "title": "Cât a costat cartea lui Nicolae Ciucă: 3.000 de exemplare promovate cu 2,5 milioane de euro",
  "content": "\n• Tirajul volumului „În slujba țării”, scris de Nicolae Ciucă, realizat de editura RAO și plătit de PNL, a fost de 3.000 de exemplare.\n\nÎn perioada mai–septembrie 2024, adică înainte de campania la europarlamentare și în pregătirea prezidențialelor, PNL a cheltuit aproape 2,5 milioane de euro pe 400 de panouri cu 762 de afișaje (unele panouri au avut mai multe fețe), potrivit Snoop.ro. PNL a precizat că suma plătită pentru panourile cu Nicolae Ciucă a provenit din subvenția încasată de partid de la bugetul de stat. De asemenea, partidul a susținut că panotajul outdoor a fost pentru cartea lui Nicolae Ciucă și nu a intrat sub incidența afișajului electoral, care este interzis în campaniile electorale.\n\nAutobiografia trebuia să apară inițial în luna iunie. Amânarea alegerilor prezidențiale din septembrie în decembrie a schimbat strategia PNL, iar cartea a fost lansată în septembrie 2024.\n\n„Cartea a fost tipărită într-un tiraj redus, de 3.000 de exemplare, acestea fiind destinate membrilor și simpatizanților Partidului Național Liberal. Valoarea contractului cu editura a fost de 117.589,50 lei (aproximativ 23.659 euro). Menționăm că tipărirea cărții a fost finanțată din donațiile și cotizațiile membrilor de partid și nu din subvenția acordată de la bugetul de stat”, se arată în răspunsul PNL pentru Snoop.ro.\n\nCitește și Crin Antonescu, validat de PNL drept candidat la alegerile prezidențiale",
  "metadata": {
    "original_file": "actualitateaprahoveana_0044.html"
  }
}