{
  "title": "Avion cu 60 de pasageri la bord, prăbușit în SUA",
  "content": "Tragedie aviatică petrecută în Statele Unite. Un avion cu 60 pasageri la bord, plus patru membri ai echipajului, s-a ciocnit cu un elicopter militar, în noaptea de miercuri spre joi, 30 ianuarie, deasupra capitalei federale Washington. Avionul de linie s-a prăbușit în râul Potomac.\n\nTrei soldați ai armatei americane se aflau la bordul elicopterului BlackHawk implicat în incidentul din apropierea Aeroportului Național Ronald Reagan. Autoritățile au anunțat că la bordul avionului PSA Airlines se aflau 60 de pasageri și patru membri ai echipajului. Aeroportul a suspendat toate decolările și aterizările, iar o operațiune de căutare și salvare este în desfășurare.\n\n„Zborul American Eagle 5342 pe ruta de la Wichita, Kansas (ICT) la Washington, DC (DCA) a fost implicat într-un accident la DCA. Zborul era operat de PSA Airlines cu un CRJ-700. La bordul aeronavei se aflau 60 de pasageri și patru membri ai echipajului. Îngrijorarea noastră este pentru pasagerii și echipajul de la bordul aeronavei. Suntem în contact cu autoritățile și contribuim la eforturile de răspuns în caz de urgență”, a transmis compania American Airlines.\n\nPoliția a declarat că mai multe agenții au fost implicate într-o operațiune de căutare și salvare în râul Potomac, care mărginește aeroportul.\n\n„O operațiune de căutare și salvare implicând mai multe agenții este în curs de desfășurare în râul Potomac în urma prăbușirii unui avion”, a scris pe X poliția din Washington.",
  "metadata": {
    "original_file": "observatorulph_0022.html"
  }
}