{
  "title": "Europe Direct conturează zona metropolitană a Râmnicului Sărat • Opinia Buzău",
  "content": "Săptămâna trecută, grupul de voluntari care activează în cadrul Centrului de Tineret Europe Direct Râmnicu Sărat, sub coordonarea lui Florin Ceparu, actualul administrator public al municipiului Râmnicu Sărat, s-a întâlnit cu tineri din comuna Podgoria.\n\n„Uniunea Europeană în fiecare localitate”, este sloganul care structurează conținutul fiecărei dezbateri în cadrul programelor aplicate de voluntarii râmniceni, în data de 22 ianuarie 2025 fiind oaspeții elevilor de la Școala Gimnazială din satul Coțatcu, comuna Podgoria. „Am întâlnit mai bine de 20 de tineri, motivați să descopere tainele Uniunii Europene, să beneficieze de oportunitățile programelor Uniunii. Am discutat despre istoria Europei, am prezentat construcția mesajului de pace în timp, importanța Comisiei Europene și a Parlamentului European pentru procesul decizional și am realizat un sumar al activităților și misiunii centrului. Cu bucurie, am aflat ca noi tineri își doresc să se implice și să contribuie la activitățile viitoare. Nu au lipsit premiile, care au fost direcționate către toți elevii, ca urmare a contribuției lor prin răspunsuri la întrebările adresate pe diferitele teme abordate”, spune Florin Ceparu.\n\nÎn aceeași săptămână, grupul de voluntari de la Centrul de Tineret Râmnicu Sărat au fost oaspeți ai tinerilor și elevilor din comuna Valea Râmnicului, discuțiile fiind ordonate sub impulsul aceluiași slogan, și cu acea ocazie fiind testată dorința și deschiderea tinerilor și elevilor de a afla informații cu ajutorul cărora să contureze imagini proprii asupra construcției europene, dar și înțelegerea oportunităților în activități orientate în contextul programelor europene. „Ne propunem ca activitatea noastră să depășească limitele municipiului Râmnicu Sărat și, de ce nu, cred că putem contura, înaintea unei decizii de natură administrativă, acea Zona Metropolitană, un concept ce poate fi folosit pentru sporirea atractivității zonei, inclusiv în speranța atragerii de fonduri europene”, a mai spus Florin Ceparu.",
  "metadata": {
    "original_file": "opiniabuzau_0110.html"
  }
}