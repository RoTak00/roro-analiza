{
  "title": "Buzoian premiat la un presigios concurs internațional de fotografie • Opinia Buzău",
  "content": "Anul 2025 a debutat cu o veste extraordinară pentru comunitatea fotografică din România. Vlad Pauleț, un talentat fotograf originar din Buzău, a reușit să cucerească inimile juriului prestigiosului concurs internațional „Travel Photographer Of The Year”, obținând locul al doilea la categoria sa de vârstă. Prin obiectivul său, Vlad a reușit să transpună magia peisajelor românești într-o poveste vizuală impresionantă, care a captat atenția lumii întregi.\n\n„Travel Photographer of the Year” (TPOTY) este o competiție internațională de prestigiu dedicată fotografiei de călătorie, deschisă atât fotografilor amatori, cât și celor profesioniști, indiferent de vârstă sau nivel de experiență. Fondată în 2003, TPOTY a primit de-a lungul anilor înscrieri din 156 de țări, iar câștigătorii săi provin din 54 de naționalități diferite.\n\nDe aceea, distincția obținută de tânărul fotograf buzoian nu este doar un succes personal, ci și un moment de mândrie pentru întreaga comunitate artistică din România. Absolvent al Colegiului Național „B.P. Hasdeu” din Buzău și, în prezent, student la Universitatea Națională de Arte din București, în cadrul Departamentului Fotografie și Imagine Dinamică, Vlad și-a transformat pasiunea într-o misiune de a surprinde și împărtăși frumusețea lumii prin lentila aparatului său.\n\nPentru cei care își doresc să descopere talentul lui Vlad, vineri, 31 ianuarie, la ora 17.00, va avea loc vernisajul expoziției de semestru a Departamentului Fotografie și Imagine Dinamică din cadrul UNArte, pe strada General Budișteanu nr. 19, etaj IV – mansardă. Evenimentul oferă ocazia publicului de a explora lucrările studenților, de la fotografie și film/video până la desen, dar și de a interacționa cu autorii acestora și profesorii departamentului.\n\nAnul trecut el a mai obținut două premii foarte bune la două concursuri de prestigiu, respectiv la „ILPOTY” și „Milvus”, pe care le consideră „o surpriza foarte frumoasă”, cu toate că ele reflectă munca și determinarea sa. O parte din activitatea sa o împărtășește cu pasionații de fotografie. Pasiunea sa pentru fotografie a făcut ca în 2024 să își îndeplinească un vis. Este visul de a vedea aurora boreală. Și a văzut-ode două ori: „și la mine acasă și la ea acasă, în Norvegia, unde am cunoscut noi oameni faini”. Și pentru că este buzoian, are și un proiect nou-nouț legat de meleagurile natale. Anul treut a început lucrul la primul său proiect fotografic despre Vulcanii noroioși, caruia, speră el, o să îi aloce și mai mult timp în 2025.\n\nReușitele lui Vlad Pauleț reprezintă o sursă de inspirație pentru toți cei care își doresc să transforme fotografia dintr-o simplă pasiune într-o formă de exprimare artistică profundă. Prin fiecare cadru, el ne reamintește că România este o țară plină de peisaje de o frumusețe aparte, demne de a fi recunoscute și apreciate pe plan internațional.\n\nSuccesul său confirmă că talentul, perseverența și dedicarea sunt elementele-cheie ale excelenței. Cu siguranță, viitorul îi rezervă multe alte reușite, iar numele său va continua să fie sinonim cu arta fotografică de excepție.",
  "metadata": {
    "original_file": "opiniabuzau_0081.html"
  }
}