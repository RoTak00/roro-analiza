{
  "title": "Vizită de lucru în Franța: Consiliul Județean analizează soluții performante pentru gestionarea deșeurilor •",
  "content": "O delegație a Consiliului Județean, condusă de președintele Lucian Romașcanu, a efectuat o vizită de lucru în Franța, la Polignac, pentru a vizita una dintre cele mai avansate stații de sortare a deșeurilor din Hexagon. Scopul principal al vizitei a fost identificarea unor soluții moderne și eficiente care să poată fi implementate la nivelul județului Buzău pentru o gestionare mai sustenabilă a deșeurilor. Gazda delegației a fost compania 3Wayste/Altriom, care operează una dintre cele mai performante stații de sortare din Franța. Această unitate procesează anual aproximativ 80.000 de tone de deșeuri, o cantitate similară cu cea generată în județul Buzău. Un aspect remarcabil al stației este eficiența ridicată: doar 10 la sută din deșeuri ajung la groapa de gunoi, restul fiind fie reciclate, fie transformate în compost utilizabil în agricultură sau în combustibil. Stația este aproape integral automatizată, fiind operată de doar 18 angajați care lucrează în două schimburi.\n\nPreședintele Consiliului Județean Buzău, Lucian Romașcanu, a subliniat importanța acestei vizite: „O stație de sortare similară este o investiție prioritară pentru județul Buzău prin ADI Eco 2009, experiența acumulată în urma acestei întâlniri urmând a juca un rol important în deciziile ce urmează a fi luate în perioada imediat următoare”. Implementarea unui astfel de model în județ ar reprezenta un pas semnificativ către o gestionare modernă și sustenabilă a deșeurilor, contribuind la reducerea impactului asupra mediului și la creșterea gradului de reciclare.\n\nPe lângă președintele Lucian Romașcanu, din delegație au făcut parte vicepreședintele Consiliului Județean Adrian Petre, secretarul general al instituției, Laurențiu Gavrilă, și directorul Asociației de Dezvoltare Intercomunitară Eco 2009, Mircea Șendruc. Vizita a permis schimbul de experiență și o mai bună înțelegere a modului în care soluțiile tehnologice pot transforma gestionarea deșeurilor.\n\nAutoritățile județene intenționează să analizeze în detaliu modelele de bune practici observate la Polignac și să le adapteze la nevoile locale. Investiția într-o stație de sortare similară este văzută ca o soluție-cheie pentru atingerea obiectivelor de reciclare și sustenabilitate ale județului Buzău. Această inițiativă reflectă un angajament clar al autorităților locale pentru protecția mediului și modernizarea infrastructurii de gestionare a deșeurilor, un aspect esențial pentru viitorul județului.",
  "metadata": {
    "original_file": "opiniabuzau_0068.html"
  }
}