{
  "title": "Luna dezbaterilor publice la Europe Direct Râmnicu Sărat • Opinia Buzău",
  "content": "Deloc surprinzător, grupul de tineri voluntari râmniceni, care animă prin asumare directă activităţile Centrului „Europe Direct” anunţă o lună ianuarie plină de activităţi gen dezbatere publică. Lista activităţilor prezentate şi pe pagina oficială de socializare a organizaţiei conţine evenimente cu atractivitate, în primul rând, la arii ocupaţionale destinate tinerilor. De asemenea, subiectele propuse spre analiză şi înţelegere vizează generaţiile aflate încă pe băncile şcolii, începând cu anii terminali de gimnaziu şi clasele de liceu.\n\nEvenimentele sunt programate până la finele lunii ianuarie şi vor debuta cu o Cafenea publică, unde participanţii vor dezbate despre rolul şi funcţiile Inteligenţei Artificiale în viaţa de zi cu zi. „Vom analiza principalele instrumente utilizate astăzi care implică inteligența artificială, beneficiile și minusurile AI, perspectiva, direcțiile și modul în care AI influențează viața economică, socială și comunitară (Art Cafe, marţi, 14 ianuarie 2025, ora 11.00)”, spune liderul voluntarilor râmniceni, Florin Ceparu, actual administrator public în cadrul Primăriei Municipiului Râmnicu Sărat.\n\nEurope Direct Râmnicu Sărat deschide două Workshop-uri cu tematici distincte: Educaţie financiară pentru tineri, o activitate dedicată liceenilor din Râmnicu Sărat (Centrul Europe Direct, vineri, 17 ianuarie 2025, ora 11.00), sau Cum pot fi combătute ştirile false – Deepfake (Centrul Europe Direct, marţi, 28 ianuarie). „Consider că tema propusă pe acest atelier se desprinde atât ca importanţă, dar şi specificitate, pentru că reprezintă, în egală măsură, o cauză dar şi o provocare pentru modul în care receptăm provocările zilnice. În astfel de discuţii putem înţelege cum funcționează tehnologia deepfake și impactul său asupra societății. Avem ocazia să identificăm metode practice de identificare a conținutului falsificat, dar şi instrumente și resurse pentru a combate răspândirea dezinformării. O astfel de provocare se adresează, deopotrivă, tinerilor, profesorilor, jurnaliștilor, creatorilor de conținut și oricărei persoane interesate de siguranța digitală”, mai spune Florin Ceparu.\n\nOportunităţi pentru finanţarea ideilor de afaceri din fonduri europene vor fi identificate într-un seminar de prezentare, unde sunt invitaţi antreprenori, aspiranți la antreprenoriat, tineri cu idei inovatoare și orice persoană interesată de dezvoltarea unei afaceri sustenabile. (Centrul Europe Direct, sâmbătă, 18 ianuarie 2025, ora 11.00). „Grupul nostru de iniţiativă va expune, în baza experienţelor acumulate în programe reale, implementate sau în curs de implementare în colaborare cu administraţia municipală, modalităţi de identificare a programelor de finanţare potrivite ideilor de afaceri prezentate de participanţi, paşii necesari pentru a accesa fonduri europene, precum şi exemple de succes finanţate prin fonduri UE”, precizează Ceparu.",
  "metadata": {
    "original_file": "opiniabuzau_0084.html"
  }
}