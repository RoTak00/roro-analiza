{
  "title": "Accident grav pe DN2-E85, în Spătaru •",
  "content": "Un accident rutier a avut loc vineri, pe DN2 E85, în zona localității Spătaru, județul Buzău. Un autoturism care se deplasa dinspre Buzău către București a fost grav avariat, după ce șoferul a pierdut controlul direcției și a ieșit în afara părții carosabile.\n\nLa locul accidentului au intervenit echipaje de pompieri, poliție și ambulanță, pentru a acorda primul ajutor. Deși șoferul nu era încarcerat, acesta nu a reușit să iasă singur din mașină, fiind extras de pompieri și preluat ulterior de un echipaj SAJ Buzău. Bărbatul, în vârstă de 66 de ani, domiciliat în Glodeanu Sărat, era conștient și cooperant în momentul preluării de către echipa medicală.\n\nPotrivit IPJ Buzău, în cauză a fost deschis un dosar penal, iar polițiștii continuă cercetările pentru a stabili cu exactitate cauzele accidentului. „Din primele date de la fața locului a reieșit că autoturismul condus pe direcția Buzău către București, de un șofer de 66 de ani, din Glodeanu Sărat, ar fi pierdut controlul asupra direcției și a ieșit în afara părții carosabile. Accidentul s-a soldat cu rănirea șoferului care a fost preluat de ambulanță pentru îngrijiri medicale. În cauză se va întocmi dosar penal, iar polițiștii continuă cercetările pentru stabilirea tuturor împrejurărilor în care s-a produs accidentul”, a transmis IPJ Buzău.\n\nTraficul în zonă a fost temporar îngreunat, însă circulația a revenit la normal după intervenția autorităților.",
  "metadata": {
    "original_file": "opiniabuzau_0054.html"
  }
}