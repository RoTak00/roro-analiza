{
  "title": "Angajatorii cu comportamente discriminatorii pe criterii de sex, în atenția inspectorilor de muncă • Opinia Buzău",
  "content": "Inspectorii de Muncă au încheiat anul 2024 cu o temă de control specială, ținta unei acțiuni în teren de la finalul lunii decembrie fiind activitatea angajatorilor și comportamentele acestora în ce privește discriminarea la locul de muncă pe criterii de sex. Comunicatul transmis de instituția publică scoate în evidență caracterul preventiv al acțiunii de control.\n\n„Potrivit prevederilor legale privind egalitatea de șanse și tratament între femei și bărbați, pentru prevenirea şi eliminarea oricăror comportamente, definite drept discriminare bazată pe criteriul de sex, angajatorul are următoarele obligaţii: a) să asigure egalitatea de şanse şi de tratament între angajaţi, femei şi bărbaţi, în cadrul relaţiilor de muncă de orice fel, inclusiv prin introducerea de dispoziţii pentru interzicerea discriminărilor bazate pe criteriul de sex în regulamentele de organizare şi funcţionare şi în regulamentele interne ale unităţilor şi să asigure informarea şi luarea la cunoştinţă a prevederilor acestora de către toţi angajaţii; b) să prevadă în regulamentele interne ale unităţilor sancţiuni disciplinare, în condiţiile prevăzute de lege, pentru angajaţii care încalcă demnitatea personală a altor angajaţi prin crearea de medii degradante, de intimidare, de ostilitate, de umilire sau ofensatoare, prin acţiuni de discriminare; c) să îi informeze permanent pe angajaţi, inclusiv prin afişare în locuri vizibile, asupra drepturilor pe care aceştia le au în ceea ce priveşte respectarea egalităţii de şanse şi de tratament între femei şi bărbaţi în relaţiile de muncă prin toate mijloacele de comunicare posibile cum ar fi: şedinţe, reuniuni, comunicate, mesaje transmise prin e-mail sau postate pe reţelele de intranet, conturi ale entităţii deschise în diferite reţele de socializare, sms, inclusiv prin afişare în locuri vizibile prin intermediul unor panouri clasice sau electronice situate în interiorul/exteriorul clădirii; d) să informeze imediat după ce a fost sesizat autorităţile publice abilitate cu aplicarea şi controlul respectării legislaţiei privind egalitatea de şanse şi de tratament între femei şi bărbaţi. Astfel, angajatorii elaborează o procedură internă care cuprinde circuitul instituţional privind demersurile necesare în vederea informării imediate a autorităţilor publice abilitate cu aplicarea şi controlul respectării legislaţiei privind egalitatea de şanse şi de tratament între femei şi bărbaţi”, arată responsabilii instituției.\n\nUn subiect distinct în observațiile inspectorilor de muncă a dezbătut modul în care angajatorii înțeleg să aplice legislația pe domeniu, atunci când trebuie rezolvate situații de concedii de maternitate, sau de îngrijire a copilului. „De asemenea, angajatorul nu poate dispune concedierea salariaților pe durata în care: 1. salariata este gravidă sau se află în concediu de maternitate; 2. salariata/salariatul se află în concediul pentru creşterea copiilor în vârstă de până la 2 ani, respectiv 3 ani în cazul copilului cu dizabilităţi; 3. salariatul se află în concediu paternal; 4. salariata/salariatul se află în concediul de îngrijitor; 5. salariata/salariatul şi-a exercitat dreptul de a solicita formule flexibile de lucru. Concedierea unui salariat pentru motive ce intervin ca urmare a reorganizării judiciare, a falimentului sau a dizolvării angajatorului, în condiţiile legii poate fi dispusă, prin excepție, de către angajator. Precizăm că, la încetarea concediului de maternitate, a concediului pentru creşterea copiilor în vârstă de până la 2 ani, respectiv 3 ani în cazul copilului cu dizabilităţi, a concediului paternal sau a concediului de îngrijitor, salariata/salariatul are dreptul de a se întoarce la ultimul loc de muncă ori la un loc de muncă echivalent, având condiţii de muncă echivalente şi, de asemenea, de a beneficia de orice îmbunătăţire a condiţiilor de muncă la care ar fi avut dreptul în timpul absenţei. La revenirea la locul de muncă în condiţiile prevăzute mai sus, salariata/salariatul are dreptul la un program de reintegrare profesională, a cărui durată este prevăzută în regulamentul intern de organizare şi funcţionare şi nu poate fi mai mică de 5 zile lucrătoare”, se mai arată în comunicatul Inspectoratului Teritorial de Muncă.",
  "metadata": {
    "original_file": "opiniabuzau_0061.html"
  }
}