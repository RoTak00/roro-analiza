{
  "title": "CSS Buzău, calificare fără emoţii, la turneul final",
  "content": "La sfârşitul săptămânii trecute, 11-12 martie, sala CSS din Buzău a fost gazda turneului semifinal, la minivolei, competiţie la care au participat sportivi născuţi 2004 şi mai tineri, şi la care au participat echipele CSS Buzău, CSS „Nicu Gane” Fălticeni, CS Arcada Galaţi.\n\nTurneul a fost dominat clar de către elevii profesorului Cornel Ţiboacă, care s-au impus în toate cele trei partide disputate, 3-1 cu Galaţi şi la acelaşi scor, 3-0 cu Botoşani şi Fălticeni. Mai mult, după cum se observă, buzoienii nu au cedat decât un set, fapt ce le dă încredere în ceea ce priveşte participarea la turneul final ce se va desfăşura în perioada 5-9 aprilie, locaţia nefiind încă stabilită de către forul tutelar.\n\nÎncântat de evoluţia elevilor săi, Cornel Ţiboacă priveşte cu încredere participarea în ultimul act al competiţiei, stabilind şi un obiectiv, acela de a se clasa în primele cinci echipe din ţară.\n\nPrintre remarcaţii turneului de la Buzău, tehnicianul buzoian i-a desemnat pe Iosif Mărginenu şi David Ghiţă, jucători care evoluează la fel de bine şi la echipa de „Speranţe”, la o categorie de vârstă mai mare decât a lor.\n\nDar iată lotul care a contribuit sub bagheta lui Cornel Ţiboacă, la calificarea la turneul final: Iosif Mărgineanu, David Ghiţă, Ionuţ Moşescu, Ionuţ Stîngă, Andrei Moşescu, Alexandru Toş, Alexandru Nica, Rareş Frunză, Alexandru Bălan, Petre Georgescu, Gabriel Tănase, Ştefan Cîrlomăneanu, Alexandru Lică.",
  "metadata": {
    "original_file": "arenabuzoiana_0014.html"
  }
}