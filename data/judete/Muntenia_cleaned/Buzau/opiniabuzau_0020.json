{
  "title": "Proprietarii Alca Tricot au investit în primul hotel de cinci stele din Dâmbovița • Opinia Buzău",
  "content": "Primul hotel de cinci stele din judeţul Dâmboviţa a fost deschis în zona Padina din Munţii Bucegi la finalul anului trecut. Hotelul reprezintă investiţia familiei Calcan, proprietara Grupului Industrial Alca, cu activităţi în industria de tricotaje destinate exportului. Valoarea investiţiei se ridică la 15 milioane de euro, din care 5 mil. euro provin dintr-un împrumut acordat de Garanti BBVA.\n\nGrupul Industrial Alca a început în 1993 cu producţia de tricotaje destinate exportului dezvoltând două fabrici, una în Bucureşti şi una în Buzău. Familia Calcan a ales să investească în turism datorită potenţialului turistic al zonei, dar şi pentru diversificarea activităţii companiei.\n\n„Investiţia în turism a venit ca urmare a faptului că Dana Calcan cunoştea locurile de când venea vara în vacanţe la unchiul său, stareţul Mănăstirii Peştera, şi era convinsă de potenţialul turistic uriaş al zonei. În acelaşi timp, o diversificare a activităţii companiei după zece ani de activitate era firească şi industria ospitalităţii a fost lozul câştigător”, spune pentru „Ziarul Financiar” Oana Voicu, manager Hotel Peştera.\n\nFamilia Calcan a cumpărat complexul hotelier Peştera încă din 2003, la acea vreme fiind clasificat la trei stele. Ulterior, antreprenorii au renovat complexul şi l-au clasificat la patru stele, ca mai târziu să ia decizia să extindă hotelul cu încă un corp de clădire şi să ridice standardele la cinci stele.\n\nGrupul Industrial Alca, controlat de Dana Calcan, a avut afaceri de 19 milioane lei în 2023, ultimul an pentru care există date publice, un profit net de 1,3 milioane lei şi 102 angajaţi, potrivit datelor Ministerului de Finanţe.",
  "metadata": {
    "original_file": "opiniabuzau_0020.html"
  }
}