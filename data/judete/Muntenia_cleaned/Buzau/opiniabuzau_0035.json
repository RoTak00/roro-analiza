{
  "title": "Șase primari au convenit asupra Strategiei de Dezvoltare în Zona Funcțională Râmnicu Sărat • Opinia Buzău",
  "content": "Primarul Municipiului Râmnicu Sărat, Sorin Cârjan, a organizat, la începutul acestei săptămâni, o întâlnire cu cinci alți șefi de administrații publice, tematica fiind demararea unor consultări publice privind asumarea Strategiei de Dezvoltare Urbană a Zonei Funcționale Râmnicu Sărat, vizate fiind unitățile administrativ teritoriale în imediata apropiere a aglomerării urbane.\n\nEdilul râmnicean a adus laolaltă primarii localităților Râmnicu Sărat, Podgoria, Valea Râmnicului, Grebănu, Topliceni și Râmnicelu, alături de directori ai instituțiilor publice și de învățământ din municipiu și de reprezentanți ai comunităților partenere, în vederea prezentării și consultării publice a Strategiei de Dezvoltare Urbană a Zonei Funcționale Râmnicu Sărat.\n\nAcest document, deosebit de important pentru viitorul celor șase comunități care compun astăzi zona urbană funcțională Râmnicu Sărat, reprezintă viziunea comună de dezvoltare, susținută de un Plan de Măsuri aplicat nevoilor tuturor comunităților. Acesta se adresează atât componentei de mobilitate urbană, cât și domeniilor conexe, care pot conduce la îmbunătățirea calității vieții cetățenilor.\n\nStrategia de Dezvoltare locală este documentul în care se fixează prioritățile pe domenii sectoriale și intersectoriale și direcțiile de acțiune pentru atingerea țintelor propuse, cu un target mediu de timp, de la trei la zece ani. Prin realizarea Strategiei, localitățile din arealul de studiu vor pregăti, la rândul lor, concepte de integrare în contextul Zonei Urbane Funcționale, astfel încât programele europene să poată fi accesate cu speranța obținerii de punctaje suficiente pentru calificarea în etapele de evaluare și obținerea statutului de eligibilitate la finanțare nerambursabilă în exercițiul financiar curent, 2021–2027.\n\nÎntre obiectivele statuate în Strategie, mobilitatea urbană și dezvoltarea infrastructurii rutiere ocupă un loc important. De asemenea, atingerea statutului de neutralitate energetică rămâne un obiectiv în orice plan de dezvoltare a unei comunități, prin acesarea de finanțări pentru investiții în proiecte de eficientizare energetică și realizarea de capacități noi pentru producerea energiei electrice din surse regenerabile. Reducerea poluării de orice fel se impune ca un deziderat comun, iar programele europene și naționale pentru gestionarea durabilă a deșeurilor, precum și extinderea infrastructurii „verzi” vor deveni cele mai accesate surse de finanțare. Nu în ultimul rând, administrațiile publice locale, în contextul activării Zonei Urbane Funționale Râmnicu Sărat, vor fi obligate să identifice soluții pentru constituirea unei palete de servicii publice, adaptate nevoilor comunităților, la standarde civilizate.˝",
  "metadata": {
    "original_file": "opiniabuzau_0035.html"
  }
}