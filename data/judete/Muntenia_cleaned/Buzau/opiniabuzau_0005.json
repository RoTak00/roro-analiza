{
  "title": "Fotoreporterul Vadim Șterbate de la „Observatorul de Nord”, laureat al concursului „Jurnaliștii pentru diversitate și incluziune” • Opinia Buzău",
  "content": "Asociația Presei Independente (API) din Republica Moldova a premiat câștigătorii concursului național de materiale jurnalistice care promovează diversitatea și incluziunea socială, ediția a III-a, în cadrul unui side event al Forumului Mass-Media 2024. Concursul a fost organizat în cadrul proiectului „Cetățeni Activi, Comunități Prospere, Faza II”, finanțat din resursele acordate de Guvernul Elveției și Suedia, componenta „Jurnaliștii pentru diversitate și incluziune: responsabilitate și angajament”.\n\nEvenimentul a inclus premierea câștigătorilor concursului desfășurat de API în perioada mai– iulie 2024. În urma jurizării celor peste 90 de materiale jurnalistice depuse în concurs au fost desemnați câștigătorii. Printre ei, la categoria Fotografie, a fost premiat Vadim Șterbate, de la „Observatorul de Nord”, publicația soroceană cu care cotidianul OPINIA este înfrățit, pentru fotografiile Maidanezii din Soroca și Ziua Europei – Unitate prin diversitate.",
  "metadata": {
    "original_file": "opiniabuzau_0005.html"
  }
}