{
  "title": "Testarea și vaccinarea, soluția pentru o rată a incidenței scăzută",
  "content": "Campania de testare demarată de Primăria Municipiului Slobozia sub titlul „Slobozia se testează” poate fi considerată de succes, în condițiile în care un număr ridicat de persoane cu domiciliul în capitala de județ s-au putut testa gratuit împotriva virusului COVID-19. Mulți dintre cei care s-au testat s-au îndreptat către centrele de vaccinare din oraș, astfel că și rata de vaccinare a crescut considerabil în ultimele zile, în timp ce rata de incidență la nivelul municipiului a scăzut sub 6 cazuri/1000 de locuitori, ajungând astfel la doar 4,76 cazuri la mia de locuitori.\n\nÎn centrul de testare gratuită amenajat de administrația publică locală din Slobozia în fața Prefecturii au fost testate până la data de 15 noiembrie 2021, inclusiv, 1873 de persoane, dintre care 111 au fost confirmate pozitiv.\n\nLa data de 16 noiembrie, la nivelul județului Ialomița, din 66 de localități, doar 14 mai aveau rata incidenței cumulative a COVID-19 de peste 6 cazuri la mia de locuitori. Singura localitate din județ care nu are nicio persoană infectată este comuna Rădulești, în timp ce rata cea mai mare a fost înregistrată în comuna Giurgeni, cu 18 cazuri la o populație de 1.343 de locuitori, respectiv 13,40 cazuri/1000 de locuitori.",
  "metadata": {
    "original_file": "ziarulialomita_0024.html"
  }
}