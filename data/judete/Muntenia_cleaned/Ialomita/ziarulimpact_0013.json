{
  "title": "Protest AUR, în fața Primăriei municipiului Slobozia",
  "content": "Senatorul AUR de Ialomița, Rodica Boancă, a susținut, ieri, 26 mai, un protest în fața Primăriei municipiului Slobozia. Scopul evenimentului este de a trage un semnal de alarmă autorităților locale cu privire la actualele probleme ale orașului, care aveau nevoie de o soluție de ani buni.\n\n Rodica Boancă a atras atenția asupra măsurilor luate de administrația locală, adoptate de pe o zi pe alta, fără a avea un precedent și fără informarea cetățenilor. Un alt subiect pe care echipa AUR s-a axat este cel al apei potabile. Stația de osmoză inversă, de asemenea, nu este încă pusă în funcțiune, iar parcările, canalizările sunt o continuă problemă. La fel se întâmplă și cu parcarea subterană, care, în prezent, este o groapă și un loc ce nu poate fi utilizat în niciun fel.\n\n Membrii AUR au scris și o petiție, pe care au semnat-o cetățeni ai orașului nemulțumiți de actuala administrație. ,,Noi avem și o petiție pentru domnul primar. O să încercăm să intrăm la domnul primar să-i înmânăm această petiție, pentru că astăzi ar trebui să țină audiențe. Este zi de joi. Îl așteptăm pe domnul primar să iasă, dacă vrea să discute cu cetățenii. Este semnată de mai mulți cetățeni care locuiesc în cartierul Gării noi. Acesta este un cartier de tineri, cu vreo 300 și ceva de case de tineri”, a precizat, într-o transmisiune live pe Facebook, senatorul AUR, care a reușit, într-un final, să lase petiția la sediul Primăriei.",
  "metadata": {
    "original_file": "ziarulimpact_0013.html"
  }
}