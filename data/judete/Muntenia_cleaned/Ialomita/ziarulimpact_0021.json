{
  "title": "Comitetul Județean pentru Situații de Urgență Călărași pregătește măsuri pentru sezonul rece 2024-2025",
  "content": "Joi, 5 decembrie 2024, Comitetul Județean pentru Situații de Urgență (CJSU) Călărași s-a întrunit pentru a aproba două documente esențiale în gestionarea situațiilor de urgență: „Planul de activități al CJSU Călărași pentru anul 2025” și „Planul de măsuri pentru sezonul rece 2024-2025”. Ședința a fost prezidată de prefectul județului Călărași, Valentin Deculescu, care a subliniat importanța pregătirilor în contextul riscurilor specifice sezonului de iarnă. Instituțiile cu responsabilități în domeniul situațiilor de urgență au fost mandatate să acționeze în vederea menținerii unui climat de normalitate, mai ales în perioada sărbătorilor de iarnă. Activitățile vor include prevenirea și limitarea consecințelor negative ale fenomenelor specifice iernii, precum căderile masive de zăpadă și temperaturile extreme, creșterea capacității de intervenție pentru gestionarea urgențelor, inclusiv incendiile și fenomenele meteorologice periculoase, precum și monitorizarea atentă a locațiilor publice aglomerate, pentru a preveni incidentele și pentru a asigura protecția populației.\n\n În cadrul ședinței, s-a stabilit un set de măsuri integrate, menite să asigure funcționarea optimă a sectoarelor cheie – energie, transporturi, construcții, protecția mediului, sănătate și educație – în condiții de calitate și siguranță. Prefectul Valentin Deculescu a cerut instituțiilor responsabile să fie pregătite pentru orice situație de urgență, asigurându-se că toate utilajele și materialele necesare sunt disponibile și funcționale. „Trebuie să acționăm cu promptitudine și eficiență pentru a limita efectele fenomenelor meteo extreme și pentru a proteja populația, în special grupele vulnerabile,” a declarat Deculescu. Fenomenul viscolului, căderile abundente de zăpadă și temperaturile extrem de scăzute rămân factori de risc pentru județul Călărași, afectând activitățile social-economice și sănătatea populației. De aceea, autoritățile locale și serviciile publice deconcentrate vor colabora pentru a asigura o reacție rapidă și coordonată în caz de urgență.\n\n Cu planuri solide și măsuri adaptate standardelor europene, județul Călărași își propune să gestioneze eficient provocările iernii 2024-2025, protejând sănătatea și bunăstarea locuitorilor săi.",
  "metadata": {
    "original_file": "ziarulimpact_0021.html"
  }
}