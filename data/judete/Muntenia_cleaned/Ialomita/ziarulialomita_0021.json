{
  "title": "Astenia de toamnă",
  "content": "* Cum să combați oboseala și stările de tristețe\n\nAstenia de toamnă reprezintă un set de simptome și efecte psihologice care te pot afecta în tranziția dintre vară și toamnă. Este un fenomen real, dar adesea subestimat, care poate avea un impact semnificativ asupra calității vieții în această perioadă de schimbare.\n\nSe instalează ca o stare de oboseală, apatie, slăbiciune și epuizare și apare ca rezultat al unei lipse de adaptare sau a dificultăților pe care organismul le întâmpină în a se ajusta la schimbările sezoniere.\n\nReducerea luminii solare este cauza principală, determinând organismul nostru să producă mai multă melatonină, care ne face să ne simțim obosiți și leneși, și mai puțină serotonină, hormonul fericirii, al liniștii și al bunăstării. Timp de mai multe zile, sau chiar săptămâni, până când corpul nostru se adaptează la noile condiții și începe să se regleze, pot apărea o serie de simptome cunoscute sub numele de astenie de toamnă.\n\nAstenia se manifestă prin oboseală corporală, dureri musculare, irascibilitate și o tendință spre tensiunea arterială scăzută, care poate fi asociată și cu dureri de cap.\n\nDespre impactul asteniei în calitatea vieții, hipnoterapeutul Eugen Popa, președintele Asociației Române de Hipnoză, afirmă” Impactul asteniei de toamnă asupra vieții poate fi semnificativ și poate afecta multiple aspecte ale funcționării individuale. Persoanele afectate de astenia de toamnă se confruntă cu dificultăți în gestionarea stării de spirit și a nivelului de energie, ceea ce poate duce la o scădere a motivației și a capacitații de a realiza sarcinile zilnice. Această stare de letargie și oboseală poate influența negativ performanța la locul de muncă sau în școală, relațiile interpersonale și calitatea generală a vieții. În plus, simptomele asteniei de toamnă pot provoca frustrare și disconfort emoțional, adesea conducând la un cerc vicios de anxietate, stres și insomnie. Este esențial să conștientizăm impactul acestei stări și să căutăm modalități de a o gestiona eficient pentru a ne menține echilibrul și bunăstarea în această perioadă de tranziție sezonieră.”\n\nAstenia de toamnă nu este o boală sau un sindrom, deoarece efectele sale dispar pe măsură ce organismul se adaptează la schimbările sezoniere, iar cel mai bun tratament este prevenția.\n\nCum să previi astenia de toamnă? Atunci când suferim de astenie, dormim prost, suntem mai obosiți, ne este greu să ne concentrăm, avem slăbiciuni musculare și ne simțim mai triști, apatici și iritați. Cu alte cuvinte, oboseala ne învăluie și ne pierdem vitalitatea fără un motiv aparent.\n\n“Primul sfat pentru a înfrunta această apatie sezonieră este, fără îndoială, să vă expuneți cât mai mult la lumină naturală. Lumina soarelui ajută la îmbunătățirea stării de spirit, deoarece activează o serie de neurotransmițători și stimulează secreția hormonilor responsabili de emoții și controlul biologic în funcție de zi și de noapte.” recomandă Eugen Popa.\n\nEugen Popa recomandă și alte câteva strategii eficiente și ușor de aplicat în viața de zi cu cu zi, pentru a diminua efectele asteniei de toamnă:\n\nÎncearcă să dormi bine: O parte a oboselii tale se datorează dezechilibrului cauzat de trecerea la ora de iarnă, ceea ce îți perturbă ceasul intern. Pentru a-l readuce la normal, încearcă să dormi 8 ore și să menții orele de somn stabile: culcă-te și trezește-te la aceeași oră și încearcă să nu stai treaz foarte mult noaptea.\n\nOptează pentru mese ușoare și hidratează-te: Alege o dietă sănătoasă cu alimente de sezon și ușoare. Evită alimentele procesate bogate în grăsimi sau zahăr. Redu consumul de stimulente care pot excita mai mult decât este recomandat, cum ar fi cafeaua sau ceaiul, și bea mai multă apă.\n\nFă exerciții fizice: Beneficiile exercițiilor fizice sunt multe, încearcă să faci mișcare cel puțin jumătate de oră zilnic și astfel vei genera endorfine, ceea ce te ajută să depășești apatia; îți dezvolți tonusul muscular și rezistența la oboseală; elimini toxinele și te simți mai ușor.",
  "metadata": {
    "original_file": "ziarulialomita_0021.html"
  }
}