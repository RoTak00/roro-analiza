{
  "title": "Politrucii PSD-PNL de la CCR pun în pericol banii din PNRR",
  "content": "Curtea Constituţională a amânat fără motiv o decizie pe legea PSD-PNL privind pensiile speciale, ceea ce va bloca accesul României la banii europeni din PNRR. Judecătorii CCR, unii dintre ei beneficiari ai pensiilor speciale, sacrifică interesul României de dragul propriilor privilegii. „Curtea Constituţională e în contratimp faţă de interesele României, cel puţin referitor la pensiile speciale. Interesul ţării era ca decizia privind constituţionalitatea sau neconstituţionalitatea legii salvării pensiilor speciale să fie luată cât mai repede pentru a putea corecta ce e de corectat din punct de vedere constituţional. Oricum, nicio pensie specială nu ar fi desfiinţată şi nici nu va trece pe contributivitate în următorii 20 de ani”, a precizat deputatul USR Cristian Seidler.\n\n Nici acum, la o lună de la adoptarea în Parlament a legii care salvează pensiile speciale în loc să le desfiinţeze, Guvernul PSD-PNL nu a făcut public câţi bani s-ar economisi la bugetul de stat, dacă s-ar aplica prevederile impuse de coaliţia Ciolacu-Ciucă-Iohannis. Probabil tocmai pentru că suma ar fi ridicol de mică şi s-ar vedea, negru pe alb, exact ceea ce a susţinut USR, anume că PSD şi PNL nu au urmărit decât să păcălească partenerii europeni, menţinând cele peste 200.000 de pensii speciale mulţi ani de acum încolo.\n\n În dezbaterea parlamentară, USR a depus amendamente tehnice, care vizau fiecare categorie de pensii în parte: magistraţi, militari, foşti aviatori, grefieri etc. Şi pentru fiecare categorie se trecea la principiul contributivităţii, adică ceea ce cere jalonul din PNRR.",
  "metadata": {
    "original_file": "ziarulimpact_0089.html"
  }
}