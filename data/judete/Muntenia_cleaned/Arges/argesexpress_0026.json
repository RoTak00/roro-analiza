{
  "title": "Muzeul Județean Argeș celebrează Unirea Principatelor Române",
  "content": "Instituția de cultură anunță cu deosebită onoare organizarea unui eveniment educativ și cultural dedicat aniversării Unirii Principatelor Române, moment istoric esențial pentru formarea statului român modern. Evenimentul va avea loc joi, 23 ianuarie 2025, începând cu ora 13:00, în incinta muzeului, și va fi realizat în parteneriat cu Colegiul Național „Zinca Golescu”.\n\n\n\nÎn cadrul acestui eveniment special, managerul Muzeului Județean Argeș, Lect. univ. dr. Cornel Popescu, va susține o prezentare despre semnificația Unirii Principatelor Române din 1859, subliniind importanța acestui moment istoric în consolidarea identității naționale și în procesul modernizării statului român.\n\n\n\nProgramul va include și un moment artistic pregătit de elevii Colegiului Național „Zinca Golescu”, care va aduce în fața publicului fragmente reprezentative din istoria și cultura epocii, într-o formă accesibilă și captivantă.\n\n\n\nUnirea Principatelor Române din 24 ianuarie 1859, sub conducerea domnitorului Alexandru Ioan Cuza, a reprezentat o etapă decisivă în formarea unui stat național unitar, punând bazele dezvoltării și modernizării ulterioare. Este o ocazie de a reafirma valorile unității, solidarității și voinței comune care au stat la temelia acestui act istoric.\n\n\n\nMuzeul Județean Argeș invită publicul să participe la eveniment și să redescopere împreună semnificația profundă a Unirii Principatelor Române.",
  "metadata": {
    "original_file": "argesexpress_0026.html"
  }
}