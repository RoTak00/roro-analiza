{
  "title": "Ionuţ Lupescu s-a întâlnit cu membrii afiliaţi din Argeş ai FRF",
  "content": "Luni, Ionuţ Lupescu, fostul internaţional român şi candidat la şefia Federaţiei Române de Fotbal, s-a întâlnit cu membrii afiliaţi din judeţul Argeş care vor participa la alegerile care se vor desfăşura luna viitoare. Fostul oficial de la UEFA este cel mai puternic contracandidat al actualului \"comandant suprem\" Răzvan Burleanu, iar după întâlnirea cu reprezentanţii mediului fotbalistic din Argeş, a organizat şi o conferinţă de presă în care a declarat următoarele: \"La întâlnirea cu membrii afiliaţi din judeţul Argeş, le-am transmis acestora că vreau ca până la sfârşitul anului să ajung în Parlament cu o lege care să creeze condiţiile pentru dezvoltarea sportului. Sunt foarte încrezător că voi avea succes! Legiuitorul aşteaptă un partener credibil în fotbal. Aceasta este cea mai mare problemă a fotbalului nostru: credibilitatea. Sportul trebuie să devină o prioritate la nivel naţional. Le-am transmis oamenilor de fotbal din Argeş că am de gând să îmi folosesc toată credibilitatea acumulată atât ca jucător, cât şi ca oficial al UEFA, pentru a convinge decidenţii politici să ne aşezăm la masă şi să facem împreună legi de susţinere pentru sport. O altă problemă discutată, şi aceasta strâns legată de componenta legislativă, este cea a finanţărilor. Le-am transmis informaţiile primite de la specialiştii cu care m-am consultat: există suficienţi bani în piaţă, aceasta situându-se la nivelul anului 2008. Problema este însă aceeaşi: credibilitatea! În prezent, în zona fotbalului, mediul de business nu are un partener de dialog credibil şi nu este tentat să investească. Îmi doresc să schimb această percepţie şi ştiu că am capacitatea să o fac!\"\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0012.html"
  }
}