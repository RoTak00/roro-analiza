{
  "title": "Proiect aprobat pentru dezvoltarea unui loc de picnic, în Valea Iașului",
  "content": "Proiectul „Înființare loc picnic prin foișoare rustice recreative în comuna Valea Iașului, județul Argeș” a fost aprobat pentru finanțare de către Asociația GAL Făgărașul de Sud - Ținutul Posadelor, în cadrul măsurii M12/1B/6B. Potrivit notificării oficiale transmise la data de 16 ianuarie 2025, proiectul a obținut 55,00 de puncte, fiind declarat eligibil pentru finanțare.\n\nPrimarul Cristian Enescu și echipa sa au depus documentația necesară în cadrul apelului de proiecte nr. 1/2024, iar în urma verificărilor și evaluării criteriilor de selecție, inițiativa a fost validată.\n\n„Acesta este un pas important pentru comunitatea noastră, care va beneficia de un spațiu de recreere modern și accesibil. Mulțumim tuturor celor implicați în acest proces!”, a declarat primarul Enescu.\n\nProiectul va aduce beneficii semnificative pentru locuitorii comunei, oferindu-le un loc dedicat relaxării și socializării în aer liber. Următorii pași includ semnarea contractului de finanțare și demararea lucrărilor, despre care se va comunica în timp util.\n\nAsociația GAL Făgărașul de Sud - Ținutul Posadelor a menționat că raportul complet al selecției intermediare poate fi consultat pe site-ul oficial al asociației, în secțiunea „Rapoarte selecție”.",
  "metadata": {
    "original_file": "argesexpress_0066.html"
  }
}