{
  "title": "Alţi doi copii argeşeni cu rujeolă!",
  "content": "Un copil în vârstă de 10 ani, din Costeşti şi un altul, în vârstă de 2 ani, din Piteşti, ambii nevaccinaţi şi diagnosticaţi cu rujeolă, au fost internaţi zilele acestea la Spitalul Judeţean de Urgenţă Piteşti. Deşi epidemia din ţara noastră ia amploare, unii părinţi încă refuză să-şi vaccineze copiii împotriva acestei boli care poate avea complicaţii severe şi poate cauza chiar moartea. Prima doză de vaccin ROR se face la 12 luni şi a doua la 5 ani sau chiar 7 ani, în cazul în care copilul nu a fost vaccinat la vârsta preşcolară. Fiind epidemie de rujeolă în ţară, epidemiologii au decis vaccinarea suplimentară la vârsta de 9 luni. Din 4 persoane care fac rujeolă, una are nevoie de spitalizare. Pentru 1 din 1.000 de bolnavi de rujeolă, boala este mortală. Epidemiologii fac apel la medicii de familie şi părinţi să vaccineze copiii. Simptomele rujeolei sunt: roşu în gât, ochii injectaţi, scurgeri nazale, febră şi erupţie pe piele. Complicaţiile acestei boli constau în pneumonie, diaree, otită medie, orbire şi encefalită. La primele simptome, părinţii trebuie să meargă cu copilul la medic. Până în prezent, numărul total de cazuri confirmate cu rujeolă în România este de 11.123, din care 40 de decese.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0017.html"
  }
}