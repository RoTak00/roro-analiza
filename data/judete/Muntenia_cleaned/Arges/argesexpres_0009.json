{
  "title": "Viceprimar la Corbeni: Daniel Ungureanu a fost ales pentru un nou mandat",
  "content": "Într-o ședință a Consiliului Local Corbeni, desfășurată pe 25 octombrie 2024, primarul Nicolae Dinică a subliniat din nou importanța muncii în echipă pentru eficiența în administrația publică. În acest context, în urma rezultatelor mandatului 2020-2024, primarul a propus alegerea consilierului local Daniel Ungureanu (PSD) pentru funcția de viceprimar al comunei Corbeni. De asemenea, consilierul Daniel Bolnavu (AUR) a propus candidatura independentului Aurel Iosif.\n\nCu o echipă formată din 15 consilieri (11 PSD, 2 PNL, 1 AUR și 1 independent), Consiliul Local Corbeni l-a ales pe Daniel Ungureanu cu 12 opțiuni „pentru” în urma unui vot secret. Acesta își începe acum al doilea mandat ca viceprimar, alături de primarul Dinică.\n\n„Îi mulțumesc domnului viceprimar Daniel Ungureanu pentru colaborarea eficientă din primul mandat și îi urez succes în noul mandat de viceprimar al comunei Corbeni!”, a declarat edilul-șef. Acesta a subliniat impactul pozitiv al echipei PSD în Corbeni și buna colaborare cu președintele PSD Argeș, Ion Mînzînă, remarcând schimbările pozitive aduse în comună prin proiecte implementate și acțiuni concrete. Continuarea colaborării echipei PSD la nivel local și județean rămâne o prioritate, fiind esențială pentru dezvoltarea continuă a comunei Corbeni.",
  "metadata": {
    "original_file": "argesexpres_0009.html"
  }
}