{
  "title": "COLŢUL FERMIERULUI - Amenajarea răsadniţei",
  "content": "Momentul important al amenajării unei răsadniţe îl reprezintă obţinerea unui pat cald pe bază de biocombustibil, care să asigure căldura necesară încolţirii seminţelor şi creşterii tinerelor plante. Ca biocombustibil se foloseşte gunoiul de grajd de la bovine şi cabaline, adunat în ultimele 2-3 săptămâni. Acest gunoi de grajd alcătuit din dejecţii şi aşternut se pune la fermentat într-o grămadă, fără să se bătătorească şi, după 8-10 zile, când bălegarul din grămadă \"fumegă\", se aşază într-un pat cald, gros de 40-50 cm care se bătătoreşte bine. Pe acest pat cald se pune tocul de răsadniţă, cu ramele respective, acoperite cu geam sau folie transparentă. În toc se introduce amestecul nutritiv (amestec de pământ) într-un strat gros de 15 cm. Acest amestec nutritiv este alcătuit din două părţi mraniţă (bălegar bine putrezit), două părţi pământ de grădină şi o parte nisip mărunt.\n\nSe trasează şănţuleţe adânci de 1,5 cm la distanţa de 5 cm între ele şi în aceste şănţuleţe se seamănă seminţe de varză timpurie, tomate, ardei. Se acoperă cu amestec nutritiv, se udă şi se pun ramele până la răsărire. După răsărire, plantele se aerisesc, se udă şi se plivesc buruienile. Când răsadurile au două perechi de frunze, se face repicatul, adică se transplantează în alt toc de răsadniţă, la distanţa de 8-10 cm, unde vor rămâne până la plantarea în grădină, în prima decadă a lunii mai. În solarii sau tunele din folie, plantarea definitivă a răsadurilor se poate face în a doua jumătate a lunii aprilie.\n\nO metodă simplă de producere a răsadurilor constă în semănatul în ghivece, lădiţe sau oale uzate, care se ţin în încăperi călduroase până în faza de două perechi de frunze, urmând ca în răsadniţă să se facă numai repicatul.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0030.html"
  }
}