{
  "title": "Sanitas a decis declanşarea grevei generale",
  "content": "Sindicaliştii din Sănătate au decis declanşarea protestelor, nemulţumiţi de faptul că majorările salariale între 70% şi 170%, anunţate de la 1 martie, sunt \"doar pe hârtie\". Urmează patru zile de pichetări la Ministerele Muncii, Sănătăţii şi Finanţelor, în 20, 22, 27 şi 29 martie, iar în luna aprilie va fi organizat un miting cu peste 20.000 de participanţi. Principalele revendicări ale SANITAS-ului sunt: acordarea creşterilor salariale de la 1 martie 2018 pentru tot personalul din Sănătate şi Asistenţă Socială; renunţarea la plafonarea sporurilor la nivelul de 30% pe ordonatorul principal de credite; adoptarea Regulamentului de sporuri fără Anexa 10; negocierea şi încheierea contractului colectiv de muncă la nivelul sectoarelor de activitate Sănătate şi Asistenţă Socială; recuperarea pierderilor de venituri cauzate de aplicarea noilor reglementări salariale de la 1 ianuarie 2018 prin transferul contribuţiilor sociale în totalitate în sarcina angajatului. Totodată, există nemulţumiri legate de aplicarea Legii 153/2017 în sensul că nu toate categoriile profesionale din domeniu beneficiază de creşterea integrală a salariului de bază începând cu 1 martie 2018, ci numai două categorii profesionale: medicii şi asistenţii medicali. Excepţie de la creşterea integrală a salariului de bază de la 1 martie fac parte: pesonalul TESA şi administrativ, infirmierele, îngrijitoarele, registratorii medicali, biologii, chimiştii, biochimiştii, farmaciştii, kinetoterapeuţii şi fiziokinetoterapeuţii.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0022.html"
  }
}