{
  "title": "Albeştii de Argeş - sub semnul normalităţii",
  "content": "Aşa a caracterizat situaţia prezentă primarul Gabriel Popa, după votarea bugetului în sumă de circa 6.000.000 lei, care acoperă costurile de funcţionare pe tot anul şi oferă şi posibilităţi de susţinere a unor proiecte de dezvoltare locală aflate pe lista de priorităţi. \"La adoptarea bugetului am avut şi ceva abţineri din partea unor colegi care şi-ar fi dorit o altă prioritizare a cheltuielilor, dar majoritatea a decis. Acum putem spune că ne aflăm într-o situaţie un pic mai bună decât cea din perioada similară de anul trecut, pentru că avem resurse de pornire pentru proiecte şi pentru susţinerea beneficiarilor de ajutoare sociale\". Primarul ne-a informat în dimineaţa zilei de 27 februarie că în ciuda ninsorilor din ultimele zile care au depus un strat de omăt între 25 şi 30 cm, drumurile din Albeşti sunt practicabile, deoarece s-a intervenit cu utilajele din dotare încă de la ora 02.00 din noapte. \"La noi şcolile funcţionează normal, conform deciziei luate cu conducerea unităţilor, care a concluzionat că avem toate condiţiile asigurate, începând cu transportul elevilor, cu încălzirea sălilor de clasă şi tot ceea ce mai ţine de logistică\". Chestionat asupra priorităţilor pentru acest an, primarul Popa ne-a dezvăluit că, pe lângă cele deja anunţate, se are în vedere efectuarea unor reparaţii absolut necesare la sediul administraţiei publice locale, dar şi preluarea în totalitate a alimentării cu apă de la S.C. AQUATERM.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0070.html"
  }
}