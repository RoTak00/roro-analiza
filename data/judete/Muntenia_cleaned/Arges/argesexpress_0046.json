{
  "title": "Primarul Niculaie Dragnea: \"Cu toate provocările, trăgând linie, consider că anul 2024 a fost unul bun pentru Primăria Băiculești\"",
  "content": "Pe plan investițional, administrația din Băiculești a încheiat un an bun, cu obiective finalizate, cu proiecte acceptate la finanțare și cu planuri mărețe pentru anul care tocmai a început. Mai mult decât atât, anul 2024 a fost cel al reconfirmării încrederii pe care băiculeștenii o au în primarul Niculaie Dragnea.\n\nEdilul-șef a reieșit învingător la alegerile locale, pentru a patra oară consecutiv, tocmai pentru că a demonstrat seriozitate, ambiție, devotament și pricepere desăvârșită în actul administrativ.\n\n”Am asfaltat drumuri locale, am dotat școala cu mobilier și echipamente IT, iar în curând vom începe extinderea rețelei de alimentare cu apă și execuția a două foraje. S-au produs niște schimbări în echipă, avem un nou viceprimar, dl Costel Voica, iar împreună vom face tot ce este în putința noastră pentru ca și în 2025, în funcție de buget și oportunitățile de finanțare care vor apărea, să continuăm investițiile începute în comună și să demarăm altele noi!”, a declarat primarul Niculaie Dragnea.\n\nLa finale anului trecut, administrația publică locală din comuna Băiculești a premiat cuplurile care au împlinit 50 de ani de căsătorie, în cadrul unei ședințe festive de Consiliu Local.\n\nCele nouă cupluri fidele care au sărbătorit ”Nunta de aur” în 2024 au primit flori, diplome și premii în bani din partea autorităților. Acestea sunt: Maria și Ion Harcea, Dumitra și Ion Blejan, Aurelia și Gheorghe Mierlau, Victoria și Cristea Radu, Elena și Vasile Popa - Bănicescu, Filoftia și Vasile Ghiță, Victoria și Ion Sima, Elena și Ion Grigore, Doina Mazilescu și Gabriel Puiu.\n\nPentru anul ce tocmai a debutat, în comună, prioritare vor fi investițiile în rețelele de gaze și canalizare, precum și modernizarea drumurilor comunale, a precizat șeful administrației publice locale, Niculaie Dragnea. Acesta, împreună cu vicele Voica și colegii din Consiliul Local, vor lucra intens pentru a accesa cât mai multe fonduri, transformate ulterior în proiecte menite să dezvolte localitatea și să sporească nivelul de trai al cetățenilor.",
  "metadata": {
    "original_file": "argesexpress_0046.html"
  }
}