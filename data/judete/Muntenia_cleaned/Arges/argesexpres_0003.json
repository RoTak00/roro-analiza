{
  "title": "Ion Mînzînă a depus jurământul pentru al doilea mandat de președinte al Consiliului Județean Argeș",
  "content": "Luni, 11 noiembrie, în cadrul unei ședințe festive desfășurate la Consiliul Județean Argeș, președintele Ion Mînzînă a depus jurământul pentru cel de-al doilea său mandat. Momentul, emoționant și plin de solemnitate, a marcat începutul unei noi etape de patru ani la conducerea instituției județene.\n\nÎn discursul său, președintele Mînzînă a subliniat importanța muncii în echipă și a mulțumit celor care au contribuit la realizările din perioada 2020-2024. „Parte din realizările acestui mandat se datorează echipei Consiliului Județean, angajaților consiliului, consilierilor județeni și parlamentarilor județului Argeș,” a declarat Mînzînă. El a încurajat unitatea, punând accent pe responsabilitatea comună de a dezvolta județul și de a servi interesele locuitorilor care și-au pus încrederea în ei.\n\nÎn încheiere, președintele a transmis un mesaj de solidaritate și de speranță pentru viitor: „Dumnezeu să ne ajute pe toți, să ne creștem copiii în liniște, să avem grijă de seniorii noștri și să fim mai aproape unii de alții, pentru că numai așa putem merge mai departe.”\n\nCeremonia a fost onorată de prezența parlamentarilor, primarilor din județ și a altor șefi de instituții, care au fost martori la momentul de învestire și au împărtășit atmosfera festivă și angajamentul de susținere reciprocă pentru binele județului.\n\nMaterial realizat de SC Argeș Expres Press SRL, la comanda Partidului Social Democrat, Organizația Județeană Argeș, cod unic de identificare mandatar financiar 11240017",
  "metadata": {
    "original_file": "argesexpres_0003.html"
  }
}