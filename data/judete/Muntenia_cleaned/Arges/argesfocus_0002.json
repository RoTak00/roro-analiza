{
  "title": "Firmele specializate în sisteme de alarmare, la control!",
  "content": "În perioada 8-14 noiembrie, sub coordonarea Direcţiei de Ordine Publică din Poliţia Română, oamenii legii au acţionat pentru prevenirea şi combaterea infracţiunilor contra patrimoniului agenţilor economici şi pentru verificarea legalităţii funcţionării prestatorilor de servicii de securitate, precum şi pentru îmbunătăţirea modului de executare a serviciului şi sporirea vigilenţei personalului de pază şi protecţie. Poliţiştii au îndrumat şi controlat prestatorii de servicii în domeniul sistemelor de alarmare, au verificat licenţele societăţilor specializate, dacă acestea au fost reînnoite sau dacă au fost actualizate regulamentele de organizare şi funcţionare. Au fost desfăşurate peste 300 acţiuni. Cei 844 poliţişti angrenaţi au verificat 1.841 obiective, iar în urma controalelor efectuate şi deficienţelor depistate, au constatat 10 infracţiuni. Pentru comiterea acestora sunt cercetate 22 persoane. De asemenea, au fost aplicate 290 sancţiuni contravenţionale, în valoare de 238.100 lei. Poliţiştii vor continua acţiunile de acest gen, punând accent pe legalitatea funcţionării societăţilor de pază şi evaluarea eficienţei serviciilor prestate de acestea.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "argesfocus_0002.html"
  }
}