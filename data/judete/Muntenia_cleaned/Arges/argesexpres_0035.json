{
  "title": "Bani de la stat pentru firmele care vor să-și perfecționeze forța de muncă",
  "content": "Prevederea apare în Ordinul Ministrului Cercetării, Inovării și Digitalizării nr. 22.175/ 11 noiembrie 2024, publicat recent în Monitorul Oficial. Potrivit documentului, schema de minimis se aplică de la data publicării ei în Monitorul Oficial al României, Partea I, până la epuizarea bugetului alocat, dar nu mai târziu de 30 iunie 2025. Plata ajutorului se efectuează până la data de 31 decembrie 2025, în limita bugetului alocat schemei de ajutor de minimis.\n\n\n\nPrin schema de ajutor de minimis se urmărește sprijinirea întreprinderilor mici și mijlocii, prin acordarea de fonduri nerambursabile pentru îmbunătățirea competențelor în rândul angajaților, cu aplicabilitate în tehnologiile emergente. Schema de ajutor de minimis se aplică IMM-urilor, prin acordarea de sprijin financiar pentru perfecționare/recalificare în domeniile internet of things, big data, cloud technologies, învățarea automată, inteligența artificial, automatizarea proceselor robotice, blockchain, cyber-physical systems, additive manufacturing.\n\n\n\nValoarea maximă a ajutorului de minimis acordat unui beneficiar de ajutor de minimis, în corelație cu numărul de angajați instruiți, este de 17.000 de euro. Dovada absolvirii cursurilor este diploma de absolvire. Se acordă sprijin financiar sub formă de grant IMM-urilor care activează în toate sectoarele, cu excepția firmelor cu activitate în: producția primară/prelucrare de produse pescărești și acvacultură, în anumite condiții; producție primară, prelucrare/comercializare produse agricole, în anumite condiții.\n\n\n\nBugetul schemei de ajutor de minimis este de 34.000.000 de euro, echivalent în lei. Numărul maxim estimat al întreprinderilor în cadrul schemei de ajutor de minimis este de 2.200. Furnizor de ajutor de minimis este Ministerul Cercetării, Inovării și Digitalizării.\n\n\n\nAutoritatea care administrează schema de ajutor de minimis este Organismul Intermediar pentru Promovarea Societății Informaționale.\n\n\n\nSubadministratorul schemei de minimis este Autoritatea pentru Digitalizarea României ca persoană juridică delegată prin contract de finanțare de către administrator să deruleze proceduri în domeniul ajutorului de minimis în numele administratorului.",
  "metadata": {
    "original_file": "argesexpres_0035.html"
  }
}