{
  "title": "Subprefectul Minciunescu a demisionat!",
  "content": "Bogdan Minciunescu, subprefectul județului Argeș, a cerut eliberarea din funcție începând cu data de 3 februarie. Anunțul a fost făcut chiar de către acesta pe contul său de socializare. Dacă demisia va fi acceptată, la Prefectura Argeș va fi un singur subprefect, în persoana lui Marius Pîrvu.\n\nÎncep prin a vă spune că pentru mine a fost o onoare să ocup timp de 3 ani și o lună o funcție de demnitate publică, să fiu reprezentantul Guvernului României în județul Argeș.\n\nReprezentând Guvernul României care a avut mandat pentru ciclul electoral 2020-2024, consider că și mandatul meu pentru funcția de Subprefect al Județului Argeș a ajuns la final și prin urmare am decis să solicit eliberarea mea din funcție, urmând să mă întorc în mediul privat unde am activat în perioada dinainte să devin Subprefect.\n\nÎn cei 3 ani am reprezentat interesul public ca un adevărat om de stat, mereu în slujba cetățeanului.\n\nLa finalul mandatului țin să vă mulțumesc tuturor celor cu care am colaborat în această perioadă pentru că doar cu implicarea și priceperea voastră am reușit să realizăm împreună obiectivele propuse.\n\nBogdan Minciunescu”, a scris acesta pe o rețea de socializare.",
  "metadata": {
    "original_file": "argesexpress_0076.html"
  }
}