{
  "title": "A intrat cu maşina într-o conductă de gaze şi a distrus o staţie de autobuz!",
  "content": "Pare să nu treacă vreo săptămână fără să se producă un accident auto în zona de nord a municipiului!... De data aceasta, un şofer a făcut praf o staţie de autobuz, a rupt gardul unei gospodării şi a fisurat o conductă de gaze. Accidentul a avut loc în urmă cu puţin timp în apropierea fabricii Dr. Oetker. Şoferul unui autoturism marca Opel a semnalizat depăşirea dintr-o coloană, iar cel care conducea o autobasculantă în urma sa a vrut să facă stânga fără să se asigure. Conducătorul Opelului a pierdut controlul volanului şi a ieşit în afara carosabilului. Pentru că exista pericolul producerii unei explozii, la faţa locului a ajuns şi o autospecială de la Detaşamentul de Pompieri Curtea de Argeş pentru asigurarea măsurilor PSI până la sosirea reprezentanţilor Distrigaz. Din fericire, nu se afla nimeni în staţia de autobuz şi nu au existat persoane rănite. Poliţiştii analizează acum împrejurările exacte în care s-a produs incidentul, iar cel vinovat va fi tras la raspundere si va fi bun de plată pentru distrugerile produse!\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0037.html"
  }
}