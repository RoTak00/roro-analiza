{
  "title": "Marian Enescu, reconfirmat viceprimar la Valea Danului, pentru al treilea mandat consecutiv",
  "content": "Marian Enescu, în vârstă de 48 de ani, continuă să-și consolideze poziția de lider în comunitatea pe care o reprezintă. Cu o familie frumoasă, ce include doi copii, și o carieră marcată de implicare și respect din partea cetățenilor, el a fost ales pentru al treilea mandat consecutiv de viceprimar, de data aceasta sub sigla PNL.\n\nÎn ședința de Consiliu Local desfășurată astăzi, 9 ianuarie, Marian Enescu a obținut 6 voturi, în timp ce contracandidatul său, Alexandru Borz, reprezentantul PSD, a strâns 5 voturi. Este de remarcat că primele două mandate ale lui Enescu au fost câștigate în postura de independent.\n\nDupă alegere, viceprimarul a transmis un mesaj de unitate și implicare:\n\n „Voi fi în continuare alături de toți cetățenii și de colegii mei, indiferent de opțiunile lor. Mulțumesc, în primul rând, d-lui primar Vasile Preda, pentru întreaga susținere, le sunt recunoscător colegilor care m-au votat, între care amintesc și de cei doi reprezentanți AUR care au decis să-mi fie alături. Sperăm că în acest mandat vom rezolva cât mai multe lucruri necesare comunității. Îi îndemn pe cetățeni să aibă încredere în echipa actuală, pentru că ne-am angajat cu responsabilitate să continuăm dezvoltarea comunei!”\n\nMarian Enescu promite să continue dezvoltarea localității și să colaboreze cu toate forțele politice pentru a asigura un viitor mai bun comunității pe care o servește.",
  "metadata": {
    "original_file": "argesexpress_0031.html"
  }
}