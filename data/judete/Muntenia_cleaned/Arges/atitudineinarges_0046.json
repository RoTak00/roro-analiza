{
  "title": "Bugetul SPU s-a aprobat cu \"cârâieli\"",
  "content": "În ultima şedinţă ordinară a legislativului municipal s-a supus dezbaterii în vederea aprobării bugetul de venituri şi cheltuieli de la Salubritatea Publică Urbană. Acesta a fost prevăzut cu venituri ce însumează 2.555.000 lei şi cheltuieli de 2.540.000 lei. Directorul Cătălin Nastea a răspuns cinstit întrebărilor adresate de către consilierii locali şi Ion Şerban a remarcat faptul că fuseseră prevăzute şi ceva sume virtuale, despre care a afirmat că existau speranţe să fie acoperite faptic cu prilejul viitoarelor rectificări bugetare. \"Normal ar fi fost să facem bugetul pe sumele existente, pentru că acum constatăm că pe trimestrul IV suntem în aer!\", a spus Şerban invocând pericolul apariţiei unei crize economice, tot mai des invocate în ultimul timp. \"Criza economică e trâmbiţată mai mult pe la televizor!\", i-a replicat primarul Constantin Panţurescu. Chestionat direct cum ar fi trebuit să se procedeze corect, directorul economic al Primăriei Municipale, Gheorghe Florescu, a dat un răspuns de oracol grec antic, afişând un zâmbet enigmatic: \"A prevăzut nişte venituri pe care le-a prevăzut!...\" Primarul a precizat, ca să înlăture orice dubii: \"Noi vom plăti nişte servicii pe care SPU la va presta!\" Liniştea financiară pentru cei 44 salariaţi ai firmei a fost dată de votul unanim pe bugetul de venituri şi cheltuieli, urmând ca anumite aspecte să fie elucidate şi în şedinţa A.G.A.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0046.html"
  }
}