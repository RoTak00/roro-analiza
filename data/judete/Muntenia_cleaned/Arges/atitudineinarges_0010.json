{
  "title": "TABLETĂ DE SCRIITOR - MARCA DESTINULUI",
  "content": "Această artistă este atât de frumoasă, încât marca destinului său i se poate citi pe chip. Ea i s-a întipărit din prima zi a naşterii, însoţind-o până când şi tu i-o poţi culege din zâmbetul ei fermecător şi din mişcările sale pline de graţie. Dar a te îndrăgosti de ea devine, deodată, marca destinului tău de bărbat nefericit, care iubeşte ceea ce nu i se cuvine, adică o femeie de o rară frumuseţe, râvnită deodată şi contestată de sute de alţi spectatori - pe o scenă a vieţii, unde tu nu eşti decât figurant.\n\nIată că şi acel sportiv cu muşchi de oţel, care a ajuns campion mondial la box, păstrându-şi cu glorie centura de învingător, poartă marca destinului în forţa braţelor sale. Dar pentru mine, un sportiv al inteligenţei, un savant informatician ori un romancier neîntrecut, aceşti strălucitori oameni ai spiritului, sunt cu mult mai presus decât frumoasa actriţă ori neînvinsul boxeur - fiindcă tăria lor este permanentă, nu depinde de timpul trecător, care te îmbătrâneşte şi te slăbeşte. Forţa minţii şi a talentului îi aşează pe aceştia tot mai sus, cu cât timpul trece, pe un ram din Pomul Raiului, între nemuritori. Reiese că unii oameni au o marcă a destinului specifică preocupărilor cărora s-au dedicat şi calităţilor deosebite de care dau dovadă.\n\nCare este marca destinului unui scriitor? Cea mai bună carte a sa, pe care cititorii o aşteaptă cu nerăbdare şi o parcurg cu respect şi curiozitate. Scriem ca într-o alunecare spre neant, fără a ne da, deocamdată, seama că doar o singură carte ne poartă marca destinului. Este acel volum care ne depăşeşte toate aşteptările de până acum, deschiderea sufletului nostru faţă de toţi cei care ne aşteaptă şi ne înţeleg.\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0010.html"
  }
}