{
  "title": "A fost ales noul viceprimar al comunei Brăduleț!",
  "content": "Vineri, 17 ianuarie 2025, aleșii locali ai comunei de pe Valea Vâlsanului au votat pentru alegerea viceprimarului localității.\n\n\"S-a votat pentru majoritate și stabilitate în Consilul Local. Prin votul de astăzi dispar din <<linia întâi>>, după mai bine de 20 de ani, unii care nu au știut decât să denigreze, să învrăjbescă, să manipuleze și mai ales să promită fără acoperire!\n\nA fost ales domnul Florian Demian, din partea Alianței pentru Unirea Românilor. Îl felicităm și sunt convins că vom avea o colaborare bună care va aduce beneficii cetățenilor comunei Brăduleț\", a transmis primarul Florin Iordache.\n\nVă reamintim faptul că la alegerile locale din 9 iunie 2024, locuitorii comunei Brăduleț i-au acordat încă o dată votul de încredere edilului-șef mai sus menționat, acesta devansându-l pentru a doua oară pe principalul contracandidat, Evlampie Alecu.\n\nNoul mandat a venit la pachet și cu un nou Legislativ Local, a cărei componență este următoarea: PSD: 5 consilieri. PNL: 3 consilieri. PMP: 1 consilier. AUR: 1 consilier și RoSAT: 1 consilier.\n\nDupă cum bine știți, informându-vă cu obiectivitate de fiecare dată, în administrația publică locală de la Brăduleț, în mandatul trecut, au existat nenumărate probleme, diferențe de opinie, șicane și altele. Iar cel mai grav lucru este că toate acestea s-au răsfrânt asupra locuitorilor, amintindu-vă aici faptul că două mari proiecte (unul legat de asfaltare) nu au trecut doar din pricina orgoliului și \"ambițiilor\" politice ale unor consilieri care puneau mândria și interesele personale mai presus de cele ale cetățenilor comunei.\n\nDe data aceasta, pentru mandatul 2024-2028, pentru acalmie, stabilitate și pentru buna desfășurare a actului administrativ, s-a ajuns la un consens (nu este vorba despre o alianță) care să producă majoritate Partidului Social Democrat.\n\nEdilul-șef Iordache consideră că toți consilierii PSD sunt oameni buni, remarcabili, iar oricare dintre aceștia ar fi putut exercita cu succes funcția de viceprimar. Doar că, așa cum spuneam anterior, era nevoie acută de o majoritate, pentru a înceta tensiunile din cadrul ședințelor de consiliu, acolo unde se supuneau la vot proiecte de mare importanță pentru comunitate și pe care unii nu le votau, doar din răutate, uitând că sunt în slujba cetățenilor, iar bunăstarea acestora primează, nu culorile politice...\n\nAșadar, cu majoritate de voturi, Florian Demian, din partea AUR, un om pe care primarul Iordache îl descrie ca fiind educat, cerebral, pregătit, este noul viceprimar al comunei Brăduleț.\n\n\"Sper ca în acest mandat să avem o comunicare mult mai bună și să conlucrăm pentru binele locuitorilor comunei Brăduleț. Să uităm de orgolii personale, de răutăți și să ne axăm pe problemele cetățenilor, căutând soluții și sporind calitatea vieții minunaților oameni ai localității noastre!\", a transmis șeful administrației publice locale, Florin Iordache.",
  "metadata": {
    "original_file": "argesexpress_0013.html"
  }
}