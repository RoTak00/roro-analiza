{
  "title": "Speranţe pentru proiectele \"sărite\" la finanţare pe PNDL2",
  "content": "Preşedintele Consiliului Judeţean, dr. Dan Manu, a fost cât se poate de tranşant în discuţia purtată miercuri cu edilii la Primăria Curtea de Argeş: \"Suma de 727.000.000 lei alocată judeţului Argeş pentru investiţiile din 2018 nu se va consuma integral din situaţii obiective. Iată una: construcţia spitalului de la Mioveni a început înainte de semnarea proiectului şi facturile pentru lucrările astfel executate nu se vor putea deconta. Deci, vor rămâne nişte bani de aici, şi nu puţini! Vor rămâne sume punctuale şi de la alte proiecte de investiţii. Noi am obţinut un acord de la Ministerul Dezvoltării, în conformitate cu care banii rămaşi să nu intre la coşul cel mare, naţional, ci să rămână la noi. Astfel vom avea posibilitatea să facem nişte redistribuiri de sume către proiectele de infrastructură picate în primă instanţă de la finanţare. Pentru aceasta vom face discuţii pentru analizarea cazurilor, indiferent de culoarea politică a primarilor!\" Preşedintele Manu a dat de înţeles că vor fi finanţate acele proiecte care au şanse mai mari să fie puse în operă rapid. De asemenea, n-a ignorat nici zvonurile care bântuie piaţa vizavi de posibilitatea lansării PNDL3. Fără a se pronunţa asupra ei, a încheiat uşor enigmatic: \"Vom trăi şi vom vedea în toamnă...\"\n\nŢi-a plăcut articolul? Atunci distribuie-l şi către prietenii şi partenerii tăi! Îţi mulţumim!",
  "metadata": {
    "original_file": "atitudineinarges_0011.html"
  }
}