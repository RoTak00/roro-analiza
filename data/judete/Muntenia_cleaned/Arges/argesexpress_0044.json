{
  "title": "Tenis de calitate la AlexA Tennis Cup by DEI Sports Club®! Un succes răsunător!",
  "content": "Marea lansare pe suprafață Hard a conceptului competițional AlexA Tennis Cup by DEI Sports Club® a avut loc pe 7 și 8 decembrie, la Complexul Sportiv Ion Țiriac București.\n\nTimp de 2 zile, peste 50 de sportivi veniți din toate regiunile țării, chiar și din afara sa, și-au disputat talentul în mânuirea rachetei pe cele 3 terenuri ale modernei baze sportive.\n\nOrganizarea a fost impecabilă, mult lăudată atât de participanți, cât și de părinții sau antrenorii veniți să asiste. Turneele organizate de DEI Sports Club® se bucură întotdeauna de o participare numeroasă, mulți dintre copii fiind prezențe fidele la fiecare competiție.\n\nAșadar, în prima zi de joc, sâmbătă, 7 decembrie, la fileu s-au aflat sportivii din categoria VERDE - fete și băieți. Aici ambițiile sunt foarte mari, calitatea actului sportiv este remarcabilă, iar meciurile au fost intens disputate.\n\nDemnă de remarcat și urmărită cu sufletul la gură a fost finala masculină de la VERDE, care i-a avut în teren pe sportivul gazdă, Adam George Nica Gherman și bulgarul Ivan Mandelev. Acesta din urmă este numărul 1 la 10 ani în Bulgaria! Cu toții i-au remarcat detenta, ambiția, concentrarea, loviturile spectaculoase și mai ales inteligența în joc, uimitoare pentru vârsta sa.\n\nCu toate acestea, Adam i-a făcut față cu demnitate, remarcându-se chiar la unele puncte, el însuși fiind un jucător foarte bun. La final, în timpul interviului, Adam a declarat că a fost o onoare să joace împotriva unui adversar care este cel mai bun din țara sa la categoria 10 ani.\n\nCampionii AlexA Tennis Cup by DEI Sports Club®, invitați să participe la Turneul Campionilor de iarnă - Winter Stars - ce va avea loc în martie 2025 la București!\n\nȘi acesta a fost un motiv pentru care micii tenismeni au dat tot ce au avut mai bun în teren, luptând sârguincios ca să ocupe prima treaptă a podiumului.\n\nDuminică, 8 decembrie, la fileu s-au aflat jucătorii din următoarele categorii: roșu mixt, portocaliu și galben fete și băieți.\n\nCopiii au fost în permanență susținuți de pe margine de către părinți și antrenori, meciurile desfășurându-se sub atenta supraveghere a brigăzii de arbitri.\n\nDupă muncă: și răsplata! - spune un vechi proverb, așa că micii sportivi așteptau cu sufletul la gură premierea și, totodată, tombola cu care cei de la DEI Sports Club® i-au obișnuit. De data aceasta, nu s-au mai tras bilețele, iar câștigătorul a fost ales prin sistem \"random\", pe telefonul mobil.\n\nCopilul norocos își alegea apoi un număr, în spatele căruia se afla un cadou misterios. Asta pentru că toate produsele oferite erau împachetate frumos, în ton cu perioada sărbătorilor de iarnă, pentru a crește și mai mult suspansul în descoperirea sa.\n\nDe altfel, evenimentele organizate de DEI Sports Club® beneficiază de susținerea unor branduri renumite.\n\nGold Nutrition România, Atelierul de Racordat Rachete, Apa KANGEN, RBC Producție publicitară, Maya Art Textil, fac parte din categoria Super Eroilor Civici care sprijină evenimentul.\n\nAcesta a fost realizat în cadrul Ligii Sportive www.Tenis10.ro, cu sprijinul Tenis Total MGD, Fundației Ion Țiriac și Complexului Sportiv Ion Țiriac. Tot aici, în acest weekend, va avea loc o nouă competiție by DEI Sports Club®, categoria Gold, standard turneu: SALIX, categorii de joc: roșu și portocaliu, fete și băieți.\n\nIntră pe www.Tenis10.ro și rezervă-ți un loc la următoarea competiție plină de surprize, marca DEI Sports Club®!\n\nNe vedem sâmbătă, 21 decembrie, la Super Turneul Campionilor SALIX TENNIS CUP BY DEI SPORTS CLUB, a patra ediție, la Tenis Arena Brașov!",
  "metadata": {
    "original_file": "argesexpress_0044.html"
  }
}