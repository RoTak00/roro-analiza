{
  "title": "Românii, printre cei mai nemulțumiți din Europa",
  "content": "Un nou sondaj Eurobarometru arată că aproape jumătate dintre români consideră creșterea prețurilor drept cea mai mare problemă a țării, iar nivelul general de satisfacție al populației este printre cele mai scăzute din UE. Datele, publicate de Monitorul Social, proiect al Fundației Friedrich Ebert România, subliniază o stare accentuată de pesimism în rândul cetățenilor.\n\n\n\nConform sondajului Eurobarometrul 101/2024, 43% dintre români consideră inflația drept cea mai mare problemă a țării, în timp ce 27% sunt preocupați de situația economică generală. Aceste procente sunt printre cele mai ridicate din Europa, plasând România alături de țări precum Bulgaria (48%), Croația (59%) și Estonia (47%), unde creșterea prețurilor este o preocupare majoră.\n\nNivelul de satisfacție al românilor este unul dintre cele mai scăzute din Uniunea Europeană. Doar 62% dintre cetățeni declară că sunt mulțumiți de viața lor, comparativ cu 90% sau mai mult în țări precum Germania, Spania sau Suedia. În plus, 31% dintre români cred că situația lor se va înrăutăți în 2025, o rată mai mare decât în orice alt stat european analizat.\n\n\n\nSondajul evidențiază diferențe semnificative în funcție de vârstă, educație și mediu de rezidență: Vârstnicii sunt cei mai afectați: 55% dintre românii peste 65 de ani se declară nemulțumiți de viața lor. Nivelul educației influențează satisfacția: 57% dintre persoanele cu educație primară sunt nemulțumite, comparativ cu doar 22% dintre cei cu studii superioare. Diferențe între rural și urban: 50% dintre locuitorii din mediul rural sunt nemulțumiți de viață, față de 30% dintre locuitorii orașelor mari.\n\n\n\nNemulțumirea generală se reflectă și în atitudinea față de Uniunea Europeană. Aproape două treimi dintre cei care au o părere negativă despre UE sunt profund nemulțumiți de viața lor. De asemenea, mulți dintre cei care critică implicarea UE în Ucraina se numără printre cetățenii cei mai pesimiști cu privire la viitorul lor în România.\n\n\n\nAvând în vedere că 2025 este un an electoral, nemulțumirea românilor poate influența semnificativ rezultatele scrutinului prezidențial. Specialiștii avertizează că, în lipsa unor măsuri concrete pentru îmbunătățirea nivelului de trai, frustrarea populației ar putea duce la o respingere masivă a actualei clase politice.",
  "metadata": {
    "original_file": "argesexpress_0014.html"
  }
}