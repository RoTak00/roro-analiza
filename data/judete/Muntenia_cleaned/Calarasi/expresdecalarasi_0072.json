{
  "title": "Programul proiecțiilor cinematografice în aer liber din weekendul 13-15 mai – Express de Calarasi",
  "content": "„Caravana filmului românesc – capodopere ale cinematografiei naţionale” soseşte din nou la Călăraşi. Timp de trei seri, în perioada 13 – 15 mai a.c., publicul de toate vârstele este invitat să vizioneze nemuritoare filme româneşti, care au încântat generaţii întregi de spectatori.\n\nAstăzi, a venit rândul celor mai tineri spectatori să se familiarizeze cu marile creaţii ale actorilor români, care au făcut istoria teatrului şi a filmului românesc: Dem Rădulescu, Horațiu Mălăele, Tamara Buciuceanu Botez, Anda Onesa, Tora Vasilescu, Toma Caragiu, Puiu Călinescu, Jean Constantin, Sebastian Papaiani, Iurie Darie, Florin Piersic, Marga Barbu, Margareta Pogonat, Szoby Cseh, Alexandru Repan, Ion Besoiu şi mulţi, mulţi alţii.\n\nCu toţi aceşti apreciaţi actori se pot întâlni spectatorii din Călăraşi, prin intermediul filmelor: Primăvara bobocilor (regia: Mircea Moldovan)- vineri, 13 mai, Brigada diverse intră în alertă (regia: Mircea Drăgan)– sâmbătă, 14 mai, şi Colierul de turcoaze (regia: Gheorghe Vitanidis)- duminică, 15 mai.\n\n„Caravana filmului românesc – Capodopere ale cinematografiei naţionale” este un proiect iniţiat şi derulat de către Asociaţia CineCultura şi MDV Audio Studio, în parteneriat cu Primăria Municipiului Călăraşi.\n\nProiecţiile vor avea loc în aer liber, la scena din Parcul Dumbrava, cu începere de la ora 20.30, în perioada 13 – 15 mai a.c.",
  "metadata": {
    "original_file": "expresdecalarasi_0072.html"
  }
}