{
  "title": "Informare RAJA - Update lucrare programată Agigea, Lazu și Eforie Nord - S-a reluat furnizarea apei",
  "content": "Echipele de intervenție au reușit, în cursul nopții trecute, finalizarea lucrărilor de racordare a noilor conducte la rețeaua existentă din localitățile Lazu, Agigea și Eforie Nord. Imediat, s-au făcut manevrele de vane necesare pentru umplerea instalației și intrarea în presiune, reluându-se furnizarea apei în toate zonele afectate. Atenționăm consumatorii din localitățile menționate că, din cauza manevrelor de golire şi umplere a sistemului public de alimentare cu apă potabilă, ocazional, se pot produce modificări ale calității apei potabile din punct de vedere al turbidității şi culorii. În această situație, până la limpezirea apei, se va evita consumul.",
  "metadata": {
    "original_file": "dezvaluiri.ro_0534.html"
  }
}