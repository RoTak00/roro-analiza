{
  "title": "Contract pentru asfaltarea a încă două străzi, semnat la Cobadin",
  "content": "Luni, 28 octombrie, s-a semnat la Cobadin contractul pentru asfaltarea a încă două străzi din satul de reședință al comunei. Este vorba despre străzile Aluniș și Pelinului, prima fiind situată în nordul localității, de la Șoseaua Națională, iar cealaltă fiind una din străzile principale ce asigură circulația pe direcția est-vest, în partea de sud a Cobadinului.\n\nLucrare de 3 milioane cu termen de execuție 9 luni\n\nValoarea totală a contractului este de 3.575.244 lei, pentru această sumă firma constructoare trebuind să predea primăriei 1405,5 metri de șosea adusă la standarde moderne.\n\nInițial, lucrarea a mai fost scoasă la licitație, fără însă a atrage ofertanți. Acum, odată cu terminarea lucrărilor la giratoriul de la intersecția DN3 cu Șoseaua Constanței (care a fost realizat printr-o investiție privată), asfaltarea străzii Aluniș a fost prinsă la pachet cu cea a străzii Pelinului, iar pentru realizarea lucrării s-a înscris și a fost declarată câștigătoare o firmă cu experiență.\n\nOdată cu semnarea contractului, reprezentanții firmei au început demersurile pentru depunerea garanției de bună execuție. Următorul pas este semnarea ordinului de începere a lucrărilor. Durata de execuție prevăzută în contract este de 9 luni, iar primarul Cristian Telehoi speră ca lucrările să demareze înainte de sosirea sezonului rece – astfel încât ele să poată fi finalizate în timp util.",
  "metadata": {
    "original_file": "dezvaluiri.ro_0262.html"
  }
}