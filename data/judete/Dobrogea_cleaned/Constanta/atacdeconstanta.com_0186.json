{
  "title": "Constanța se pregătește de sărbători! Mii de decorațiuni vor scălda orașul în lumină și culoare",
  "content": "Aproape 5000 de elemente decorative vor împodobi orașul de la malul mării, în așteptarea sărbătorilor de iarnă.\n\nEchipele municipalității au început deja montarea corpurilor de iluminat pe mai multe artere din oraș.\n\nSe acționează pe: Șoseaua Mangaliei, bulevardele 1 Mai, 1 Decembrie, Al. Lăpușneanu, I.C. Brătianu, Tomis, Ferdinand, Aurel Vlaicu, Mamaia și pe străzile Dezrobirii și Soveja.\n\nVor fi iluminate festiv toate intrările din oraș, dar și cele 5 vaporașe decorative din municipiu.\n\nMii de beculețe, ghirlande și perdele luminoase vor fi montate și în Piața Ovidiu unde va avea loc marea petrecere de Revelion și în Țara Piticilor din Parcul Tăbăcărie unde, începând cu 6 decembrie, se va desfășura Festivalul Iernii 2019.",
  "metadata": {
    "original_file": "atacdeconstanta.com_0186.html"
  }
}