{
  "title": "Tătarii din Tulcea marchează mâine Nawrez, „Sărbătoarea Sosirii Primăverii\"",
  "content": "Sărbătoarea primăverii, Nawrez, eveniment prilejuit de echinocţiul de primăvară, va fi marcată mâine, la Tulcea, la Casa Tineretului, de voluntarii EuDivers şi membri ai filialei Uniunii Democrate a Tătarilor Turco-Musulmani din România (UDTTMR). Sărbătorit an de an pe 21 martie, de peste 300 de milioane de musulmani din lumea întreagă, Nawrez-ul vine odată cu noul an astrologic şi zodiacal.\n\n„Pentru că, în comunitatea tătară de la Tulcea nu sunt mulţi membri, iar doamnele cele mai active de la grupul vocal Narenler au o stare de sănătate mai fragilă după infectarea cu COVID, am decis să organizăm o întâlnire pentru acestea. Am pregătit crenguţa de Nawrez, am pregătit băsmăluţe pentru agăţat, vom avea baclavale şi geantâc, suntem gata să celebrăm această sărbătoare importantă pentru cultura tătarilor”, ne-a spus Ana Lazăr Ţincoca, de la Centrul EuDivers.",
  "metadata": {
    "original_file": "ziaruldelta.ro_0279.html"
  }
}