{
  "title": "Păsărească de Cadastru: Cum (nu) comunică responsabilii de la Oficiul de Cadastru și Publicitate Imobiliară Bihor",
  "content": "Premiul „Păsărească de Cadastru” se acordă șefului Oficiului de Cadastru și Publicitate Imobiliară Bihor, Ivan Călin Leț, și unuia dintre subalternii acestuia, Andrei Traian Blaj, desemnat să asigure comunicarea cu publicul prin intermediul presei, pentru modul în care înțeleg să își îndeplinească această îndatorire de serviciu.\n\nMiercurea trecută, instituția a trimis un comunicat în care anunță că va încheia „contracte de finanțare a lucrărilor de înregistrare sistematică a imobilelor pe sectoare cadastrale cu 31 de unități administrativ-teritoriale (UAT) din cele 77 eligibile”, menționând numele lui Blaj și numărul de telefon al acestuia, ca persoană de contact pentru explicații suplimentare.\n\nCum doar specialiștii știu ce înseamnă „înregistrare sistematică” ori „sectoare cadastrale”, BIHOREANUL l-a contactat pe funcționar ca să-l întrebe, așa încât să transmită oamenilor informația pe înțelesul tuturor, dar răspunsul lui Blaj a fost ca ziarul să trimită o... cerere scrisă.\n\nNici șeful instituției, Ivan Leț, nu a fost mai comunicativ, răspunzând că a trimis comunicatul pe „modelul primit” de la Centru, fără nicio încercare de a face inteligibile informațiile.\n\nSemn că OCPI-iștii, de fapt, nu dau doi bani pe public, ci doar mimează comunicarea. Dar și că ar fi cazul ca prefectul de Bihor, Marcel Dragoș, cândva angajat la Cadastru, să le arate măcar un cartonaș galben.",
  "metadata": {
    "original_file": "ebihoreanul.ro_0039.html"
  }
}