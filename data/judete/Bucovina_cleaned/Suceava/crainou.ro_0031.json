{
  "title": "Primăria Suceava îndepărtează afişajele publicitare amplasate nelegal pe domeniul municipalităţii",
  "content": "Primăria Suceava a declanşat de marţi seara o acţiune de îndepărtare a materialelor publicitare amplasate de domeniul public sau privat al municipalităţii.\n\nDirectorul Poliţiei Locale Suceava, Ovidiu Doroftei, ne-a declarat că s-a început îndepărtarea materialelor publicitare, acţiunea fiind organizată în special în timpul nopţii, pentru a nu fi afectat traficul rutier, în condiţiile în care majoritatea panourilor publicitare sunt adiacente căilor de rulare.\n\nEl a explicat că urmează să fie pus în dezbatere publică un regulament de publicitate care, ulterior, va fi supus dezbaterii şi aprobării Consiliului Local Suceava.\n\nPentru a se crea un moment de pornire corect în implementarea noului regulament de publicitate, toate materialele publicitare amplasate nelegal pe domeniul public sau privat al municipiului Suceava vor fi îndepărtate, a precizat Ovidiu Doroftei.\n\nDirectorul Poliţiei Locale Suceava a menţionat că sunt foarte multe astfel de afişaje publicitare care vor fi îndepărtate, inclusiv de pe stâlpi, poduri, podeţe, garduri aparţinând domeniului public şi privat al municipiului. (N.B.)",
  "metadata": {
    "original_file": "crainou.ro_0031.html"
  }
}