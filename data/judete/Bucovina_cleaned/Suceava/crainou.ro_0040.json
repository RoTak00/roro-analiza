{
  "title": "Drumarii au intervenit cu utilaje de deszăpezire",
  "content": "În zona municipiilor Câmpulung Moldovenesc şi Vatra Dornei, iarna a dat primele semne că ar dori să-şi intre în drepturi.\n\nPrefectura Suceava a anunţat că, pe drumul naţional DN 17, utilajele de la SDN Câmpulung Moldovenesc au intervenit pentru a menţine traficul fluent, în condiţiile date.\n\nPână la momentul transmiterii acestor informaţii nu se semnalaseră probleme deosebite.\n\nÎn zona de munte, ieri carosabilul era umed, pe fondul ninsorilor uşoare, la o temperatură a aerului de circa 0 grade Celsius.\n\nŞi în municipiul Suceava utilajele de deszăpezire au patrulat, împrăştiind preventiv material antiderapant.\n\nAutorităţile i-au îndemnat pe şoferi să circule cu atenţie şi cu echiparea corespunzătoare a autovehiculelor pentru sezonul de iarnă. (N.B.)",
  "metadata": {
    "original_file": "crainou.ro_0040.html"
  }
}