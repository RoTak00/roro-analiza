{
  "title": "Firmă amendată cu 15.000 de lei pentru poluarea aerului cu particule vegetale",
  "content": "Garda de Mediu Suceava anunţă că a sancţionat contravenţional un operator economic din oraşul Liteni cu o amendă de 15.000 de lei, pentru poluarea aerului cu emisii de pulberi vegetale şi particule fine de amidon. Potrivit autorităţilor, sancţiunea a fost aplicată conform prevederilor Legii nr. 104/2011 privind calitatea aerului înconjurător.\n\nControlul efectuat de comisarii Gărzii de Mediu a relevat că, în timpul procesului de uscare şi manipulare a porumbului, s-au produs emisii sub formă de „pleavă” de cereale, descrise ca fulgi roz, şi particule fine de amidon, care au afectat atât aerul din zonă, cât şi vecinătăţile.\n\nÎn urma constatării neregulilor, autorităţile au impus operatorului economic să ia măsuri imediate pentru reducerea impactului asupra mediului şi a calităţii aerului.\n\nGarda de Mediu Suceava a subliniat importanţa respectării cerinţelor legale de protecţie a mediului şi a cerut firmei din Liteni să implementeze soluţii adecvate pentru minimizarea emisiilor poluante, prevenind astfel deteriorarea calităţii aerului şi afectarea sănătăţii locuitorilor din zonă. (N.B.)",
  "metadata": {
    "original_file": "crainou.ro_0003.html"
  }
}