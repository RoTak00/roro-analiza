{
  "title": "FOTO: \"Butic\" de ecstasy la Tulcea. 3 persoane băgate după gratii",
  "content": "La data 19.03.2024, procurorii Direcţiei de Investigare a Infracţiunilor de Criminalitate Organizată şi Terorism - Biroul Teritorial Tulcea au dispus reţinerea a 3 inculpaţi, cercetaţi pentru săvârşirea infracţiunilor de trafic de droguri de mare risc, în formă continuată şi deţinerea, fără drept, de droguri de risc pentru consum propriu. Din materialul probator administrat a rezultat că, în luna martie 2024, unul dintre inculpaţi a deţinut şi comercializat, în mod repetat, ecstasy (MDMA - drog de mare risc) către consumatori de pe raza judeţului Tulcea. \n\n De asemenea, acesta a vândut 30 de asemenea comprimate către coinculpaţi, care le-au achiziţionat în scopul revânzării. Cu privire la unul dintre inculpaţi s-a reţinut şi faptul că a deţinut, fără drept, droguri de risc (canabis) pentru consum propriu. În urma percheziţiilor domiciliare efectuate au fost identificate şi ridicate alte 470 de comprimate ecstasy, precum şi alte mijloace de probă. Astăzi, judecătorul de drepturi şi libertăţi din cadrul Tribunalului Tulcea a dispus arestarea preventivă a celor 3 inculpaţi, pentru o perioadă de 30 de zile. \n\n Activităţile judiciare au fost realizate împreună cu poliţişti din cadrul Serviciului de Combatere a Criminalităţii Organizate Tulcea. Acţiunea a fost realizată cu sprijinul poliţiştilor din cadrul Inspectoratului de Poliţie al Judeţului Tulcea Serviciului Teritorial al Poliţiei de Frontieră Tulcea şi jandarmilor Inspectoratului de Jandarmi al Judeţului Tulcea. Facem precizarea că, pe parcursul întregului proces penal, persoanele cercetate beneficiază de drepturile şi garanţiile procesuale prevăzute de Codul de procedură penală, precum şi de prezumţia de nevinovăţie. FOTO, mai jos! ↓",
  "metadata": {
    "original_file": "Monitorul_De_Galati_0375.html"
  }
}