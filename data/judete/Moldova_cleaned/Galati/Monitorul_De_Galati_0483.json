{
  "title": "VIDEO: Incendiu de proporţii pe dealurile din zona localităţii Niculiţel, jud. Tulcea",
  "content": "Marţi seară, pompierii Detaşamentului Tulcea au intervenit cu două autospeciale de stingere pentru localizarea şi stingerea unui incendiu produs în apropiere de comuna Niculiţel din judeţul Tulcea. Apelul la numărul unic de urgenţă 112 a fost înregistrat în jurul orei 18:00 şi anunţa un incendiu de proporţii care se manifesta pe dealurile din zona localităţii Niculiţel cu flacără la vegetaţia uscată. \n\n Echipajele de pompieri ajunse la faţa locului în timp operativ, au reuşit în scurt timp să localizeze incendiul şi să-l ţină în limitele găsite, iar în jurul orei 23:30, toate focarele au fost lichidate, misiunea fiind încheiată după mai bine de 5 ore. În urma incendiului au fost afectate aproximativ 100 de ha de vegetaţie uscată şi mirişte, iar riscul ca flăcările să ajungă la lizieră şi arbori a fost limitat. Cauza probabilă de producere a incendiului a fost focul deschis în spaţii deschise. \n\n Pompierii fac încă o dată un apel către populaţie de a nu da foc vegetaţiei uscate şi a miriştilor de pe terenuri ori din gospodării: \"Riscul ca incendiul să scape de sub control este unul ridicat, iar urmările pot fi unele devastatoare! De asemenea, reamintim că această activitate este una stric interzisă şi se pedepseşte cu amendă, a cărei sumă nu este una de neglijat\". VIDEO, mai jos! ↓",
  "metadata": {
    "original_file": "Monitorul_De_Galati_0483.html"
  }
}