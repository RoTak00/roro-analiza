{
  "title": "VIDEO: Un bărbat din Niculiţel, Tulcea, şi-a dat foc la casă",
  "content": "Incendiu de locuinţă în localitatea Niculiţel din judeţul Tulcea! Noaptea trecută, 11 iulie 2024, Detaşamentul de Pompieri Tulcea a fost alertat prin apel la numărul unic de urgenţă 112 despre faptul că în localitatea Niculiţel din judeţul Tulcea, un bărbat a dat foc locuinţei în care acesta îşi avea reşedinţa. \n\n \"La scurt timp de la primirea apelului şi în timp operativ, două autospeciale de stingere cu 10 subofiţeri şi o ambulanţă SMURD au ajuns la locul evenimentului unde au constatat că incendiul se manifesta cu flacără deschisă şi generalizat la interiorul locuinţei, dar şi la acoperiş. Forţele de intervenţie au reuşit să localizeze incendiul, au îndepărtat din interiorul acesteia două butelii şi cel mai important au împiedicat propagarea flăcărilor la gospodăriile învecinate\", declară sg. maj. Daniel Năstase. \n\n Paramedicii echipajului SMURD au acordat asistenţă medicală unei femei de 68 de ani, proprietara locuinţei, cu atac de panică, dar şi unui bărbat de aproximativ 45 de ani, rănit la membrele superioare, fiind şi cel care a incendiat locuinţa. Cauza probabilă de producere a incendiului este acţiune intenţionată. Imagini, mai jos!",
  "metadata": {
    "original_file": "Monitorul_De_Galati_0254.html"
  }
}