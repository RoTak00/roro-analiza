{
  "title": "FOTO: Daruri pentru Spitalul de Obstetrică-Ginecologie din municipiul Brăila",
  "content": "În municipiul de la Dunăre, ocrotit spiritual Sfântului Ierarh Nicolae, au continuat joi, 05 decembrie 2024, activităţile pastoral-misionare, cultural-educaţionale şi social-filantropice, organizate de Arhiepiscopia Dunării de Jos prin parohiile din cuprinsul protopopiatului Brăila.\n\nAstfel, Parohia „Sfânta Cuvioasă Parascheva” din muncipiul Brăila a desfăşurat o acţiune social-filantropică la maternitatea din cadrul Spitalului Clinic Judeţean de Urgenţă din municipiul Brăila. \" În urma unor consultări cu reprezentanţii acestei unităţi medicale, preoţii de la această parohie brăileană au oferit astăzi maternităţii 60 de perne, 50 de cămăşi de noapte, 100 de scutece, cărţi de rugăciune şi icoane în valoare de 10.000 lei. Clericii şi voluntarii parohiali implicaţi în activitatea social-filantropică au predat darurile persoanelor desemnate din cadrul instituţiei spitaliceşti \", a informat, joi, Arhiepiscopia Dunării de Jos.\n\nSpitalul de Obstetrică şi Ginecologie din Brăila se află într-o frumoasă colaborare cu mai multe parohii din Brăila, această colaborare fiind benefică pacientelor şi copiilor internaţi în acest spital, precum şi cadrelor medicale care îşi desfăşoară activitatea în această unitate medicală cu mare dăruire.",
  "metadata": {
    "original_file": "Monitorul_De_Galati_0046.html"
  }
}