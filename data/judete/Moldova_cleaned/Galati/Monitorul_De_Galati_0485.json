{
  "title": "VIDEO: Şi-a dat întâlnire cu prietenii pentru a le arăta toporişca, dar au venit jandarmii",
  "content": "Un tânăr în vârstă de 19 ani a vrut să se laude în faţa prietenilor cu noua sa „achiziţie”, o toporişcă, aşa că le-a dat întâlnire, marţi spre miercuri noapte, la loc de joacă din municipiul Brăila. Acesta a rămas surprins când, în locul prietenilor săi, şi-a făcut apariţia un echipaj de jandarmerie. \n\n Brusc, tânărul a părăsit locul de joacă, însă jandarmii l-au interceptat şi legitimat. În urma controlului corporal, asupra brăileanului a fost găsită o toporişcă pe care o ţinea sub vestă. Arma albă are muchia de 5 centimetri, tăişul de 8 centimetri, iar lungimea cozii de 38 de centimetri. \n\n Întrebat despre toporişcă, tânărul le-a spus jandarmilor că ar fi cumpărat-o în urmă cu aproximativ o săptămână şi intenţiona să le-o arate prietenilor săi. A mers în locul de joacă, însă, în timp ce-şi aştepta amicii, a observat autospeciala de jandarmerie, s-a speriat şi a ieşit din spaţiul destinat copiilor. \n\n Jandarmii au întocmit actul de sesizare, iar verificările sunt continuate de poliţişti. VIDEO, mai jos! ↓",
  "metadata": {
    "original_file": "Monitorul_De_Galati_0485.html"
  }
}