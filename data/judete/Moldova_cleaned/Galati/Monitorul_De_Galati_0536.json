{
  "title": "VIDEO: Explozie la magistrala de gaz de la Călimăneşti. Patru oameni au murit",
  "content": "Explozia care a omorât 4 muncitori şi a rănit alţi 5 a survenit după ce muncitorii care efectuau lucrări de construcţie pe şantierul Autostrăzii Moldovei (A7), în dreptul localităţii Călimăneşti, ar fi atins o conductă veche de gaz care nu mai figura în evidenţele autorităţilor, conform unor surse apropiate anchetei. \n\n Explozia urmată de incendiu ar fi avut loc pe şantierul autostrăzii Moldovei la lotul 1 Focşani - Bacău, în momentul în care muncitorii lucrau la compactarea balastului stabilizat. „În zona respectivă nu figura nicio conductă de gaz, iar cei de la Transgaz au fost acolo recent şi au spus şi ei acelaşi lucru”, spun sursele citate. Muncitorii ar fi atins astfel accidental o conductă abandonată din anii '70. \n\n ISU Vrancea a transmis că explozia urmată de incendiu s-a produs „din cauza fisurării magistralei de transport gaze naturale şi apariţia scânteilor mecanice, urmare a executării lucrărilor pe şantierul autostrăzii A7”. \n\n Muncitori carbonizaţi! Planul roşu de intervenţie a fost activat, în noaptea de miercuri spre joi, la ora 01.30, după explozia la o magistrală de gaz de la Călimăneşti. Incendiul a fost lichidat după circa trei ore. \n\n Patru muncitori au murit carbonizaţi, iar alţi cinci au fost răniţi. \n\n Doi bărbaţi de 61 şi 53 de ani, victime ale exploziei de la magistrala de gaz de la Călimăneşti, urmată de incendiu, care prezentau arsuri pe 65, respectiv 40% din corp, au fost preluaţi cu elicopterul şi transferaţi la unităţi medicale din Bucureşti, a informat, joi dimineaţă, Serviciul de Ambulanţă Judeţean (SAJ) Vrancea, potrivit stiripesurse.ro. VIDEO, mai jos! ↓ *sursa video: Facebook",
  "metadata": {
    "original_file": "Monitorul_De_Galati_0536.html"
  }
}