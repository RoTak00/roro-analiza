{
  "title": "Razie la Brăila: Transportatorii de persoane verificaţi de poliţie (FOTO)",
  "content": "Acţiune pe linia verificării transportatorilor de persoane: \n\n \"La data de 13 ianuarie a.c., în intervalul orar 06:00-18:00, poliţiştii rutieri din cadrul Inspectoratului de Poliţie Judeţean Brăila au acţionat pe raza judeţului pentru verificarea transportatorilor de persoane. \n\n Acţiunea a avut ca scop creşterea siguranţei rutiere şi combaterea ilegalităţilor din acest domeniu, în special respectarea legalităţii activităţii de transport, verificarea stării tehnice a vehiculelor, respectarea normelor de siguranţă în trafic, precum şi starea conducătorilor auto. \n\n Astfel, poliţiştii au efectuat verificări pentru un număr de 89 de vehicule care transportau persoane, aplicând un număr de 42 sancţiuni, dintre acestea 24 fiind în baza O.U.G. 195/2002, 16 în baza Legii nr. 38/2002 şi o sancţiune în baza O.G. 37/2007. \n\n Valoarea celor 42 de sancţiuni contravenţionale aplicate se ridică la suma de 27.720 lei, totodată fiind reţinute două permise de conducere şi un certificat de înmatriculare. \n\n Aceste activităţi vor continua pentru conştientizarea şi responsabilizarea conducătorilor auto de respectare a legislaţiei rutiere cu scopul de a spori siguranţa cetăţenilor care utilizează mijloacele de transport în comun şi de transport persoane. \n\n Pentru a spori siguranţa cetăţenilor în mijloacele de transport în comun, poliţiştii vă recomandă: \n\n - Fiţi atenţi la bunurile personale pe timpul deplasării. \n\n - Evitaţi confruntările. \n\n - Păstraţi calmul în situaţii tensionate. \n\n - Atenţie la persoanele suspecte. \n\n - Dacă observaţi un comportament agresiv, încercaţi să vă retrageţi şi să solicitaţi ajutor apelând numărul unic de urgenţă 112\", transmite IPJ Brăila.",
  "metadata": {
    "original_file": "Monitorul_De_Galati_0009.html"
  }
}