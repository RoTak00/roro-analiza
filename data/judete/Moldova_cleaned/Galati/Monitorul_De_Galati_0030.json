{
  "title": "Jandarmii tulceni, mesagerii lui Moș Crăciun, au adus bucurie persoanelor din Delta Dunării în prag de sărbători (FOTO/VIDEO)",
  "content": "Prin campania ,,Zidu’ lui Moșu”, jandarmii din cadrul Inspectoratului de Jandarmi Județean Tulcea au contribuit la bucuria a peste 200 de persoane din Delta Dunării, care au nevoie de sprijin și un zâmbet în preajma sărbătorilor de iarnă.\n\nInspectoratul de Jandarmi Judeţean Tulcea a răspuns solicitării Asociației Eco-Durabil și a asigurat transportul pe apă al alimentelor colectate de reprezentanţii acesteia, către localitățile Periprava și Sf. Gheorghe, județul Tulcea, dar și personal pentru distribuirea produselor destinate persoanelor vulnerabile.\n\nJandarmii au sprijinit astfel această inițiativă, care a avut ca obiectiv principal creșterea gradului de implicare a societății în activități umanitare și ajutorarea a peste 200 de persoane vulnerabile din Delta Dunării.\n\nÎncărcați cu alimente pentru masa de Crăciun, jandarmii au dorit ca prin efortul lor să aducă un zâmbet și o vorbă bună, dar și alinare persoanelor care, acum în preajma sărbătorilor au nevoie de cei din jur pentru a privi ziua de mâine cu speranță.\n\n\" Ne bucurăm că am reușit și în acest an să respectăm tradiția noastră de a face un bine și de a aduce un strop de căldură în sufletele celor care au nevoie de noi. Felicităm Asociația Eco-Durabil pentru identificarea și ajutorul oferit acestor familii greu încercate, ne bucurăm de cooperarea din aceste zile și de faptul că am simțit că efortul nostru a fost răsplătit de zâmbetul celor cărora le-am trecut pragul. Prin solidaritate, putem aduce zâmbete! Sărbători binecuvântate tuturor! \", transmite Inspectoratul de Jandarmi Judeţean Tulcea.",
  "metadata": {
    "original_file": "Monitorul_De_Galati_0030.html"
  }
}