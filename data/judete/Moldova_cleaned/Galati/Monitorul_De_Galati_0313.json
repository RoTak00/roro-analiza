{
  "title": "Incendiu la o locuinţă în oraşul Măcin",
  "content": "În cursul acestei dimineţi, pompierii Secţiei Măcin au fost alertaţi prin apel la numărul unic de urgenţă 112 despre un incendiu produs la o locuinţă în oraşul Măcin. La locul producerii incendiului au fost dislocate mai multe echipaje de stingere şi o ambulanţă SMURD care au intervenit pentru localizarea şi limitarea extinderii acestuia.\n\nLa ajungerea echipajelor, focul se manifesta la o anexă gospodărească de aproximativ 20 de mp dar şi la acoperişul locuinţei pe o suprafaţă de aproximativ 16 mp cu flacără deschisă, iar în ciuda vântului puternic care favoriza extinderea incendiului, pompierii din Măcin au reuşit să îl localizeze în scurt timp şi astfel au redus riscul de propagare, ulterior reuşind să îl lichideze.\n\nIntervenţia a fost una dificilă pentru salvatori deoarece, în anexa gospodărească se regăseau 3 butelii, iar două din acestea au explodat în timpul intervenţiei, din fericire nu au provocat victime.\n\nO reuşită a pompierilor tulceni a fost că, în timpul intervenţiei de recunoaştere, localizare şi stingere a incendiului, au fost găsiţi în locuinţă doi căţeluşi care din fericire au fost extraşi din încăperea în care se aflau adăpostiţi de proprietari. Aceştia nu au suferit vătămări şi au fost predaţi proprietarilor.\n\nCauza probabilă de producere a incendiului a fost efectul termic produs de un fir electric neizolat corespunzător, a transmis sg. maj. Daniel Năstase.",
  "metadata": {
    "original_file": "Monitorul_De_Galati_0313.html"
  }
}