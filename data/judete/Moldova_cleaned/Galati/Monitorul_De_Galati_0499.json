{
  "title": "A ucis un om, dar nu a oprit: accident mortal astăzi în Brăila",
  "content": "În această dimineaţă, la ora 08.40, poliţiştii din cadrul Biroului Rutier au fost sesizaţi prin apel 112 cu privire la faptul că pe Şoseaua Râmnicu-Sărat a avut loc un accident rutier. \n\n La faţa locului poliţiştii au stabilit faptul că un autovehicul ce se deplasa pe Şoseaua Râmnicu-Sărat, dinspre strada Transilvaniei către strada Comuna din Paris, ar fi surprins şi accidentat o femeie, în vârstă de 72 de ani, din comuna Tufeşti, ce se angajase în traversarea neregulamentară a străzii, după care autovehiculul a părăsit locul accidentului. \n\n În urma evenimentului a rezultat decesul femeii, fiind transportată la Serviciul Judeţean de Medicină Legală Brăila în vederea efectuării necropsiei. \n\n În urma activităţilor efectuate de poliţişti, şoferul a fost identificat la scurt timp pe raza localităţii Romanu, fiind vorba de un tânăr de 22 ani, cu domiciliul în Brăila. \n\n Acesta a fost testat cu aparatul etilotest rezultatul fiind zero. \n\n În cauză a fost întocmit dosar penal în care sunt continuate cercetările sub aspectul săvârşirii infracţiunilor de ucidere din culpă şi părăsirea locului accidentului fără încuviinţarea poliţiei.",
  "metadata": {
    "original_file": "Monitorul_De_Galati_0499.html"
  }
}