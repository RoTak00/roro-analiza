{
  "title": "VIDEO: Intervenţie dificilă a pompierilor de salvare a unui căţel căzut într-o groapă de 30 de metri, la Tulcea",
  "content": "În cursul zilei de luni, 12.02.2024, pompierii tulceni au fost solicitaţi să intervină pentru salvarea unui căţel căzut într-o groapă adâncă de aproximativ 30 m, în localitatea Mineri, judeţul Tulcea. \n\n Apelul la numărul unic de urgenţă 112 a venit din partea unor cetăţeni care au auzit lătratul patrupedului, acesta aflându-se pe fundul gropii de aproximativ 3 zile, neavând nicio şansă să iasă singur. \n\n Către locul indicat de apelant au fost direcţionate două echipaje din cadrul Detaşamentului de Pompieri Tulcea, formate din 7 subofiţeri, dintre care şi 2 alpinişti cu o autospecială de intervenţie şi salvare de la înălţime, o autospecială de stingere şi o autospecială de primă intervenţie şi comandă. \n\n După efectuarea misiunii de recunoaştere, echipajele au constatat că pentru misiunea de salvare, nu se poate folosi un dispozitiv special pentru coborârea salvatorilor în rapel, fiind necesar ca pompierii să se asigure de autoscară, cu echipamente specifice utilizate în astfel de misiuni. \n\n La coborârea salvatorului, căţelul a lătrat bucuros ştiind că urmează să fie eliberat, acesta fiind şi un semn bun pentru pompieri deoarece le-a confirmat faptul că se află încă în viaţă. \n\n După aproximativ 3 ore, pompierii au reuşit extragă animalul în siguranţă. Privirea plină de recunoştinţă a patrupedului a fost recompensa cea mai mare pe care pompierii au primit-o pentru efortul pe care l-au depus. \n\n Intervenţia a fost dificilă, ţinând cont de adâncimea gropii, de faptul că în interiorul acesteia era o altă groapă mai mică unde se afla poziţionat câinele, iar în orice moment aceasta se putea surpa punând în pericol viaţa salvatorului, dar şi datorită vântului care bătea cu putere îngreunând intervenţia. VIDEO, mai jos! ↓",
  "metadata": {
    "original_file": "Monitorul_De_Galati_0409.html"
  }
}