{
  "title": "VIDEO: Resort în flăcări la Tulcea! Pompierii intervin la faţa locului (UPDATE)",
  "content": "În această dimineaţă, în jurul orei 09:15, pompierii tulceni au fost solicitaţi să intervină pentru gestionarea unei situaţii de urgenţă provocată de izbucnirea unui incendiu la un bungalow din cadrul unei structuri de primire turistică, din localitatea Crişan, judeţul Tulcea. Este vorba de Danube Delta Resort-Gociman. \"La faţa locului intervin 9 subofiţeri, cu 3 ambarcaţiuni, dintre care o ambarcaţiune SMURD. Nu sunt persoane surprinse de incendiu. În acest moment, incendiul este localizat. Se lucrează pentru lichidare\", transmit pompierii. Vom reveni! Imagini, mai jos!\n\nUPDATE: Incendiul a fost lichidat şi pompierii confirmă că a pornit de la un fulger: \"Astăzi, în jurul orei 09:15, pompierii tulceni au fost solicitaţi să intervină pentru gestionarea unei situaţii de urgenţă provocată de izbucnirea unui incendiu la o structură de primire turistică, din localitatea Crişan, judeţul Tulcea. La faţa locului s-au deplasat 9 subofiţeri din cadrul Pichetului de Pompieri Nave Operative Crişan, cu 3 ambarcaţiuni, dintre care o ambarcaţiune SMUD. La sosirea forţelor de intervenţie incendiul se manifesta cu flacără deschisă şi degajări mari de fum la acoperişul şi la etajul superior al clădirii. Datorită faptului că acoperişul era din stuf, pericolul de propagare a flăcărilor la întreaga structură de primire turistică, era foarte mare. Din fericire, nu au fost persoane surprinse de flăcări. După aproximativ 7 ore, incendiu a fost lichidat în limitele găsite. S-a stabilit că, cel mai probabil, incendiul a izbucnit de la un fulger. În urma incendiului a fost afectat acoperişul clădirii şi etajul superior al acesteia, pompierii reuşind să lichideze focul înainte ca acesta să se extindă şi la parterul clădirii\", au transmis joi salvatorii tulceni.",
  "metadata": {
    "original_file": "Monitorul_De_Galati_0290.html"
  }
}