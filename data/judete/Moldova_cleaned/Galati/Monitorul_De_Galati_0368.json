{
  "title": "Brăila: Accident în lanţ lângă Albina. 2 femei, în spital",
  "content": "La data de 26 martie a.c., la ora 16:50, poliţiştii Serviciului Rutier au fost sesizaţi prin apel 112 cu privire la faptul că în afara localităţii Albina a avut loc un accident rutier. \n\n Din primele cercetări a reieşit că un tânăr de 29 de ani, din comuna Tufeşti, în timp ce conducea un autovehicul pe DE 584, în afara localităţii Albina, dinspre Brăila, ar fi lovit în partea din spate autovehiculul ce se deplasa în faţa sa, condus de o femeie de 34 de ani, din Brăila. Din impact, autovehiculul lovit a fost proiectat în autoturismul din faţa sa. \n\n În urma evenimentului şoferiţa de 34 de ani şi o femeie de 39 de ani din localitatea Tichileşti, pasageră în ultimul autovehicul lovit, au fost transportate la spital pentru acordarea de îngrijiri medicale. \n\n Toţi şoferii au fost testaţi cu aparatul etilotest rezultatele fiind zero. \n\n În cauză a fost întocmit dosar penal în care sunt continuate cercetările sub aspectul săvârşirii infracţiunii de vătămare corporală din culpă.",
  "metadata": {
    "original_file": "Monitorul_De_Galati_0368.html"
  }
}