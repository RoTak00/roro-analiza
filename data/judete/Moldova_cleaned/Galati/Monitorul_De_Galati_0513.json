{
  "title": "Fostul şef al Gărzii de Mediu Tulcea trimis în judecată pentru luare de mită",
  "content": "Procurorii din cadrul Direcţiei Naţionale Anticorupţie - Serviciul teritorial Constanţa au dispus trimiterea în judecată, în stare de arest preventiv, a inculpatului Meran Dorin, la data faptei comisar-şef al Comisariatului judeţean Tulcea din cadrul Gărzii Naţionale de Mediu, pentru comiterea infracţiunii de luare de mită, în formă continuată. \n\n În rechizitoriul întocmit, procurorii au reţinut, în esenţă, următoarea stare de fapt: \n\n În perioada 30 august - 04 septembrie 2023, inculpatul Meran Dorin, în calitatea menţionată mai sus, ar fi pretins de la un om de afaceri (martor în cauză) suma de 25.000 lei şi alte foloase necuvenite, pentru a-i aplica acestuia o amendă mai mică sau chiar sancţiunea avertismentului ca urmare a unui control efectuat de către inculpat la un punct de lucru al unei societăţi comerciale, administrată de martor. \n\n La data de 04 septembrie 2023, suma de bani, pretinsă anterior, ar fi fost remisă inculpatului în autoturismul acestuia, ocazie cu care s-a procedat la constatarea infracţiunii flagrante. \n\n Dosarul a fost trimis spre judecare Tribunalului Tulcea, cu propunere de a se menţine măsurile preventive şi asigurătorii dispuse în cauză. \n\n În cauză, procurorii au beneficiat de sprijin din partea Direcţiei Generale Anticorupţie, informează DNA.",
  "metadata": {
    "original_file": "Monitorul_De_Galati_0513.html"
  }
}