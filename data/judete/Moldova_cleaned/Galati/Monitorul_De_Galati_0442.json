{
  "title": "Brăila: Accident mortal lângă Surdila-Greci, în zona trecerii la nivel cu calea ferată - FOTO",
  "content": "Centrul INFOTRAFIC din Inspectoratul General al Poliţiei Române anunţa în această dimineaţă, vineri, 12 ianuarie 2024, că pe DN2B, localitatea Surdila-Greci, judeţul Brăila, s-a produs un accident rutier în care au fost implicate o autoutilitară şi un autocamion: \"În urma impactului a rezultat rănirea conducătorului autoutilitarei, care este resuscitat. Circulaţia rutieră este oprită pe ambele sensuri de mers\". Mai apoi precizând că: \"Traficul nu este blocat. Se circulă pe un sens\". \n\n Ulterior, IPJ Brăila a transmis: \"Astăzi, la ora 07:00, poliţiştii din cadrul Poliţiei Oraşului Făurei au fost sesizaţi prin apel 112 cu privire la faptul că pe DN2B, în afara localităţii Surdila-Greci, a avut loc un accident rutier. Din primele cercetări a reieşit că un bărbat de 34 de ani, din judeţul Teleorman, în timp ce conducea o autoutilitară dinspre Buzău către Brăila, ar fi lovit în partea din spate un tir ce se afla oprit pe acelaşi sens de mers, în zona trecerii la nivel cu calea ferată. În urma evenimentului a rezultat vătămarea corporală a şoferului autoutilitarei, fiind transportat la spital pentru acordarea de îngrijiri medicale. Şoferul tirului, un bărbat de 44 de ani din judeţul Prahova, a fost testat cu aparatul etilotest, rezultatul fiind zero. Şoferul autoutilitarei nu a putut fi testat din cauza leziunilor suferite, urmând a-i fi recoltate mostre biologice la spital. În cauză sunt continuate cercetările sub aspectul săvârşirii infracţiunii de vătămare corporală din culpă. Circulaţia se desfăşoară alternativ pe un sens de mers\". \n\n Din păcate, bărbatul de 34 de ani, victimă in accidentul rutier, a decedat la spital. Cercetările continuă sub aspectul săvârşirii infracţiunii de ucidere din culpă, precizează poliţiştii brăileni. FOTO, mai jos! ↓",
  "metadata": {
    "original_file": "Monitorul_De_Galati_0442.html"
  }
}