{
  "title": "Galaţi: Scandal şi bătaie pe terasa unui magazin din Drăguşeni",
  "content": "La data de 11 mai 2024, în jurul orei 19:20, poliţiştii din cadrul Secţiei 5 Poliţie Rurală Rădeşti au fost sesizaţi prin apel la S.N.U.A.U. 112 cu privire la faptul că la un magazin unde sunt comercializare produse mixte, aflat în satul Fundeanu, comuna Drăguşeni, din judeţul Galaţi, mai multe persoane ar fi provocat un scandal. \n\n Din verificările preliminare efectuate a rezultat că la data respectivă, cu puţin timp înainte de apelul telefonic, pe terasa acestui magazin unde se pot consuma şi băuturi alcoolice/nealcoolice, în urma unui conflict verbal dintre două grupuri de persoane, cu vârstele cuprinse între 14 şi 61 de ani, o parte dintre aceasta ar fi început să se agreseze fizic reciproc aruncând cu sticle de bere, iar apoi, folosindu-se de obiecte contondente şi tăietoare înţepătoare. \n\n În cauză a fost întocmit un dosar penal pentru infracţiunile de lovire sau alte violenţe, tulburarea ordinii şi liniştii publice şi portul sau folosirea fără drept de obiecte periculoase. \n\n Ulterior, la data de 12 mai 2024, sub coordonarea prim procurorului din cadrul Parchetului de pe lângă Judecătoria Târgu Bujor, cercetările au fost continuate de poliţiştii de la Poliţia Oraşului Târgu Bujor şi de la Secţia 5 Poliţie Rurală Rădeşti, iar după audieri şi după administrarea materialului probator, faţă de 4 bărbaţi, cu vârstele de 27, 26, 25, respectiv 23 de ani, a fost luată măsura reţinerii pentru 24 de ore. \n\n În cursul zilei de ieri, 13 mai, cei 4 bărbaţi au fost prezentaţi şi la Judecătoria Târgu Bujor, de unde a fost dispusă măsura controlului judiciar pentru 60 de zile faţă de tânărul de 23 de ani, precum şi măsura arestării preventive de 30 de zile pentru ceilalţi 3.",
  "metadata": {
    "original_file": "Monitorul_De_Galati_0304.html"
  }
}