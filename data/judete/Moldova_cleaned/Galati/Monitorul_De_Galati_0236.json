{
  "title": "A murit Baby! Delfinariul Constanţa: «Decesul a survenit subit»",
  "content": "Baby (foto), primul pui de delfin născut în captivitate în ţara noastră, a murit, a anunţat Delfinariul Constanţa luni, într-o postare publicată pe Facebook. Reprezentanţii Delfinariului spun că decesul a fost subit şi că nu exclud ideea ca afecţiunile genetice să fi intervenit în buna dezvoltare a puiului. În ciuda eforturilor specialiştilor din domeniu, şansele de supravieţuire a puilor de mamifere marine născute în captivitate sunt destul de mici, notează digi24.ro. „Cu regret, vă aducem la cunoştinţă încetarea din viaţă a puiului de delfin cunoscut publicului cu numele „Baby”. Facem precizarea că acesta este produsul de concepţie a două variaţii ale specie Tursiops truncatus Gilly, provenite din areale diferite. Contrar evoluţiei favorabile a puiului născut în captivitate, decesul a survenit subit. Rezultatul examinarii anatomo-patologice a evidenţiat fără echivoc existenţa afectării organelor vitale (în principal plămânii şi ficatul) de natură acută, incompatibilă cu viaţa. Având în vedere evoluţia bruscă a acestei afecţiuni, nu putem exclude o componentă genetică. Realitatea obiectivă la nivel global indică o rată scăzută de supravieţuire a puilor de mamifere marine născute în captivitate”, au scris reprezentanţii Delfinariului din Constanţa într-o postare pe Facebook.",
  "metadata": {
    "original_file": "Monitorul_De_Galati_0236.html"
  }
}