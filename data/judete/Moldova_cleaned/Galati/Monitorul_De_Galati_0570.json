{
  "title": "Ijdileni: Conducere fără permis corespunzător şi încredinţare, isprava unor cetăţeni din Republica Moldova",
  "content": "Poliţiştii de frontieră din cadrul Sectorului Poliţiei de Frontieră Folteşti efectuează cercetări pentru încredinţarea conducerii unui ansamblu auto, cu bună ştiinţă, unui bărbat care nu deţinea permis de conducere valabil. \n\n \" În data de 27 august a.c., în jurul orei 23.55, pe timpul desfăşurării unei misiuni specifice în zona de competenţă, un echipaj al poliţiei de frontieră din cadrul Sectorului Poliţiei de Frontieră Folteşti - I.T.P.F. Iaşi, aflat în exercitarea atribuţiilor de serviciu, pe DN 26, pe raza localităţii Ijdileni - judeţul Galaţi, a efectuat semnalele regulamentare de oprire pentru un microbuz ce tracta o rulotă, ambele înmatriculate în România, condus de un cetăţean din Republica Moldova, în vârstă de 46 de ani. Bărbatul era însoţit de proprietarul ansamblului auto, un conaţional în vârstă de 42 de ani. Cu ocazia efectuării controlului, conducătorul auto a prezentat un permis de conducere emis de autorităţile din Republica Moldova, valabil pentru categoriile B1, B, dar nu şi pentru categoria BE, necesară conducerii ansamblului rutier respectiv \", potrivit I.T.P.F. Iaşi. \n\n ! În cauză, se efectuează cercetări sub aspectul săvârşirii infracţiunilor de conducerea pe drumurile publice a unui vehicul de către o persoană cu permis de conducere necorespunzător categoriei vehiculului respectiv şi încredinţarea cu bună ştiinţă a unui autovehicul, pentru conducerea pe drumurile publice, unei persoane care nu posedă permis de conducere.",
  "metadata": {
    "original_file": "Monitorul_De_Galati_0570.html"
  }
}