{
  "title": "Ce înseamnă un bazin semiolimpic - Viaţa Liberă Galaţi",
  "content": "Foarte mulți gălățeni se întreabă ce este un bazin de înot \"semiolimpic\" și de ce nu e… \"olimpic\"\n\nCând spui \" olimpic \", te gândeşti la competiții acvatice de mare anvergură, ce s-ar putea desfășura într-o asemenea arenă sportivă, Jocuri Olimpice, spre exemplu, sau concursuri de nivel mondial. În realitate, este vorba despre niște standarde tehnice necesare pentru ca un bazin de înot să fie considerat \"olimpic\". Principalii parametri, în acest sens, așa cum probabil ați ghicit, sunt dimensiunile minime ale unui astfel de bazin de înot. Fără a intra prea mult în detalii tehnice, un bazin \"olimpic\" trebuie să aibă, în primul rând, niște dimensiuni standard. Acestea sunt: lungime - 50 de metri, lățime - 25 de metri, adâncime minimă - 2 metri.\n\nCitește și Primul pas pentru construcţia unui bazin de înot semiolimpic la Galați\n\nBazinul de înot care se va construi la Galați nu va avea aceste dimensiuni, și oricum nu ar fi constituit singura condiție pentru ca această piscină să fie considerată și numită \"olimpică\"\n\nStrict din punct de vedere al dimensiunilor, există bazine \" de dimensiuni olimpice \". Bazinul de la Galați va avea dimensiunile de 25,02 x 15,40 metri, adică jumătate din cele ale unui bazin \" olimpic \". Este principalul motiv pentru care poate fi numit \" semiolimpic \", dar nu și singurul.\n\nBazinele \"semiolimpice\" sunt utilizate pentru competiții locale, antrenamente, lecții de înot sau recreere, nu și pentru competiții care necesită resurse și logistică impresionante. Un bazin \"semi\" necesită mai puțin spațiu, costurile pentru construcție sunt mult mai reduse, iar întreținerea este mai puțin costisitoare.\n\nDenumirea nu e greșită, ea există şi este folosită, chiar dacă la prima vedere pare \"trasă de păr\".",
  "metadata": {
    "original_file": "Viata_Libera_0463.html"
  }
}