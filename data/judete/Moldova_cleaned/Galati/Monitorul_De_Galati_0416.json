{
  "title": "Ameninţări cu cuţitul în plină stradă, la Brăila. Conflictul, oprit de poliţiştii locali",
  "content": "În data de 05.02.2024, în jurul orei 16.30, pe str. 1 Decembrie 1918/str. Griviţa, un bărbat în vârstă de 61 de ani, aflat în stare de ebrietate, a fost surprins de către un echipaj din cadrul Poliţiei Locale Brăila în timp ce ameninţa cu un cuţit un alt bărbat, cel din urmă aflat lângă autoturismul proprietate personală. Din primele cercetări se pare că cei doi se cunoşteau, între aceştia existând o stare conflictuală anterioară. Agresorul a fost imobilizat şi deposedat de cuţit de către poliţiştii locali, acesta fiind, mai apoi, condus la sediul Poliţiei Locale Brăila în vederea stabilirii identităţii. Ulterior, bărbatul a fost predat unui echipaj din cadrul IPJ Brăila, pentru continuarea cercetărilor. Agresorul a fost sancţionat contravenţional atât pentru tulburarea liniştii publice, cât şi pentru consum de alcool în locuri neamenajate în acest sens, cu suma totală de 1.200 lei.",
  "metadata": {
    "original_file": "Monitorul_De_Galati_0416.html"
  }
}