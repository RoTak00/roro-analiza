{
  "title": "FOTO: Maşini parcate distruse de un şofer băut şi cu permisul suspendat, la Brăila",
  "content": "Seara trecută, 29 ianuarie a.c., în jurul orei 21:00, poliţiştii din cadrul Biroului Rutier au fost sesizaţi cu privire la faptul că pe raza municipiului ar fi avut loc un eveniment rutier. \n\n Aceştia s-au deplasat la faţa locului, din primele cercetări rezultând faptul că un bărbat, în vârstă de 35 de ani, din Brăila, în timp ce conducea un vehicul pe strada Matei Basarab, ar fi pierdut controlul asupra volanului lovind patru autoturisme ce erau parcate. \n\n În urma evenimentului au rezultat doar pagube materiale. \n\n Conducătorul auto a fost testat cu aparatul etilotest, rezultând faptul că avea o îmbibaţie alcoolică de 1,24 mg/l alcool pur în aerul expirat, fiind condus la spital pentru recoltarea de probe biologice. \n\n De asemenea, în urma verificărilor efectuate în baza de date, poliţiştii au constatat că bărbatul are dreptul de a conduce suspendat. \n\n Pe numele său a fost întocmit dosar penal sub aspectul săvârşirii infracţiunilor de conducere a unui vehicul fără permis de conducere şi conducere a unui vehicul sub influenţa băuturilor alcoolice. \n\n În acest context, azi-noapte poliţiştii l-au reţinut pe bază de ordonanţă pentru 24 de ore şi a fost încarcerat în C.R.A.P Brăila, urmând ca în cursul acestei zile să fie prezentat Parchetului de pe lângă Judecătoria Brăila cu propunere legală. FOTO, mai jos! ↓",
  "metadata": {
    "original_file": "Monitorul_De_Galati_0422.html"
  }
}