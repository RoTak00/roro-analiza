{
  "title": "Accident naval mortal, pe braţul Sfântul Gheorghe",
  "content": "Un accident naval grav a avut loc, în seara zilei de 30 decembrie 2024, când o ambarcaţiune în care se aflau 7 poliţişti s-a izbit de mal, pe braţul Sfântul Gheorghe al Dunării. Trei dintre poliţişti au fost răniţi, iar unul şi-a pierdut viaţa.\n\n”În urma verificărilor efectuate, s-a stabilit faptul că 7 poliţişti din cadrul Inspectoratului de Poliţie Judeţean Tulcea, în timp ce se deplasau cu o ambarcaţiune pe braţul Sfântul Gheorghe al Dunării, ar fi pierdut controlul acesteia şi ar fi intrat în coliziune cu un mal de pământ. În urma evenimentului, a rezultat decesul unui bărbat, de 42 de ani şi rănirea altor 3 persoane, acestea fiind transportate la spital, pentru acordarea îngrijirilor medicale”, a transmis IPJ Tulcea.\n\nCercetările sunt continuate în cadrul unui dosar penal, pentru stabilirea cu exactitate a tuturor împrejurărilor producerii evenimentului.",
  "metadata": {
    "original_file": "Monitorul_De_Galati_0024.html"
  }
}