{
  "title": "VIDEO: Percheziţii la Brăila. Traficanţi de droguri reţinuţi",
  "content": "La data de 23 aprilie 2024, poliţiştii Serviciului de Combatere a Criminalităţii Organizate Brăila, împreună cu procurorii D.I.I.C.O.T. – Biroul Teritorial Brăila, au documentat activitatea infracţională a 3 persoane, cercetate pentru trafic de droguri de risc şi mare risc, în formă continuată. \n\n Din materialul probator administrat în cauză a reieşit faptul că, acestea, în perioada 2021 – februarie 2024, la diferite intervale de timp, ar fi procurat, deţinut şi vândut cocaină (drog de mare risc) şi canabis (drog de risc) către consumatori din judeţul Brăila, pentru sume de 100 de euro, respectiv 60 de lei pentru o doză. \n\n În urma percheziţiilor domiciliare efectuate în judeţele Brăila şi Covasna au fost descoperite şi ridicate mai multe mijloace de probă. \n\n La data de 23 aprilie 2024, procurorii D.I.I.C.O.T. au dispus reţinerea celor 3 persoane iar, ulterior, a fost sesizat judecătorul de drepturi şi libertăţi din cadrul Tribunalului Brăila, cu propunerea de arestare preventivă a acestora, pentru 30 de zile. \n\n Acţiunea a beneficiat de sprijinul poliţiştilor din cadrul Brigăzii de Combatere a Criminalităţii Organizate Galaţi, Serviciului de Combatere a Criminalităţii Organizate Covasna, I.P.J. Brăila şi Poliţiei Municipiului Sfântu Gheorghe şi jandarmilor din cadrul I.J.J. Brăila şi I.J.J. Covasna. \n\n Suportul de specialitate a fost asigurat de către Direcţia Operaţiuni Speciale din cadrul IGPR. \n\n Facem precizarea că, pe întreg parcursul procesului penal, persoanele cercetate beneficiază de drepturile şi garanţiile procesuale prevăzute de Codul de procedură penală, precum şi de prezumţia de nevinovăţie. VIDEO, mai jos! ↓",
  "metadata": {
    "original_file": "Monitorul_De_Galati_0328.html"
  }
}