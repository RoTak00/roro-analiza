{
  "title": "Trenuri anulate în Regionala Galați - Viaţa Liberă Galaţi",
  "content": "Sucursala Regională de Transport Feroviar de Călători (SRTFC) Galați informează că, pentru adaptarea capacității de transport la traficul de călători și respectarea legislației naționale, se modifică sau se anulează mersul mai multor trenuri de călători. Printre acestea sunt și câteva curse care au legătură directă cu Galațiul și Tecuciul.\n\nAstfel, începând cu data de 20 ianuarie, trenul R 6312 (13612) Iași 04.25 – Tecuci 08.40 și trenul R 6313 Tecuci 13.12 – Iași 17.32 se anulează. Din 1 februarie, trenul R 7574 Galați 17.34 – Mărășești 20.02 se anulează. Se anulează și trenul R 13775 (7575) Mărășești 19.52 – Galați 22.19.\n\nInformații actualizate despre circulația trenurilor pot fi obținute de pe pagina web a CFR Călători, la numerele de telefon afișate pe site sau de la personalul companiei din stații.",
  "metadata": {
    "original_file": "Viata_Libera_0406.html"
  }
}