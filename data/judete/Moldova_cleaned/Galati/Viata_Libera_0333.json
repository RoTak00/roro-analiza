{
  "title": "Sarcini în plus pentru constructorii care modernizează strada Domnească - Viaţa Liberă Galaţi",
  "content": "De câteva zile încoace, muncitorii care lucrează la modernizarea străzii Domnească, în zona Parfumul Teilor, au de lucru în plus. Trebuie să spargă plăcile de beton şi să astupe beciurile rămase de la garajele care „crescuseră” din zidul „Casei Balş” sau al fostului restaurant „Bulevard”, după cum şi-l amintesc unii.\n\nDupă ce ziarul „Viaţa liberă” şi-a demolat voluntar vechiul chioşc de ziare de la Parfumul Teilor – fapt pe care l-am consemnat încă din vară – iată că terenul a fost eliberat şi de construcţiile provizorii rămase. Scopul este acela de a face loc amenajării unei artere de legătură cu strada Domnească a blocurilor din zonă, astfel încât să fie asigurat accesul la acestea în situaţii de urgenţă.\n\nEste vorba despre o cale rutieră de acces solicitată încă din iunie 2021, de către membrii Asociației de proprietari nr. 112, demers pe care cotidianul nostru l-a prezentat şi urmărit.\n\nAşa cum v-am informat, Primăria le-a cerut proiectanţilor implicaţi în modernizarea străzii Domnească să analizeze realizarea unei străpungeri în zona Parfumul Teilor, pentru a face legătura cu strada Nicolae Bălcescu. Până la realizarea căii de acces, suprafeţele eliberate de fostele garaje şi de resturile lor sunt folosite, provizoriu, ca locuri de parcare.",
  "metadata": {
    "original_file": "Viata_Libera_0333.html"
  }
}