{
  "title": "Zilele Europene ale Arheologiei, la Tecuci",
  "content": "Muzeul de Istorie „Teodor Cincu” Tecuci, în parteneriat cu Muzeul de Istorie „Paul Păltănea” Galaţi, organizează vineri, 14 iunie 2024, Zilele Europene ale Arheologiei. În cadrul evenimentului, membrii Clubului de Istorie „Excelsior” se vor deplasa în situl Negrileşti, unde au loc săpături arheologice. Vor asista la o prezentare făcută de muzeografii Costel Ilie şi Paul Ciobotaru despre istoricul sitului, dar şi tainele meseriei de arheolog, descoperind la faţa locului cum au loc săpăturile. \n\n \"Educaţia prin/pentru patrimoniu, în sine, se bazează pe ideea că patrimoniul oferă elevilor posibilitatea de a se angaja în experienţe care îi fac să înveţe lucruri noi. Aceştia nu dobândesc numai cunoştinţe despre un context anume, ci patrimoniul, le oferă un context de învăţare, în care vor dobândi o gamă mai largă de competenţe. Ca atare, este modul cel mai adecvat de promovare a competenţelor de învăţare. Educaţia prin/pentru patrimoniu promovează utilizarea mediului cultural şi natural, deoarece se bazează pe învăţarea activă sau prin descoperire; îi îndeamnă pe elevi să analizeze şi să discute rezultatele analizelor lor\", potrivit muzeului de istorie tecucean. \n\n Situl arheologic Negrileşti este inclus în Lista Monumentelor Istorice din anul 2004, la poziţia 57, cod Gl-I-s-B-02988, are o suprafaţă de aproximativ 10.000 mp şi se află situat în curtea şcolii gimnaziale din sat.",
  "metadata": {
    "original_file": "Monitorul_De_Galati_0271.html"
  }
}