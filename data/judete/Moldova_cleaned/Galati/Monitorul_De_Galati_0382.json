{
  "title": "VIDEO: Incendiu în Deltă. Familie salvată cu elicopterul SMURD Galați",
  "content": "Misiune de salvare a doi adulți și un minor surprinși de un incendiu de vegetație uscată în zona Sfiștofca, Delta Dunării. \n\n \"Apelul la 112 a fost efectuat în urmă cu scurt timp, iar apelantul a anunțat că în jurul lor se manifestă un incendiu de vegetație și nu pot părăsi zona în siguranță, fiind blocați pe un grind. Către cele trei persoane se deplasează un elicopter SMURD (n.r. - Galați/video jos) pentru a-i extrage în siguranță din zona afectată de incendiu. \n\n Facem un apel încă o dată către populație de a NU incendia vegetația uscată și palustră! Acest gen de acțiuni se pot dovedi a fi extrem de periculoase atât pentru viața locuitorilor, a turiștilor aflați în Delta Dunării dar și pentru comunitățile locale și fauna zonei. \n\n Incendiile de vegetație sunt foarte imprevizibile și periculoase mai ales când vântul suflă cu putere riscând să se propage cu o viteză crescută într-o direcție imprevizibilă\", au transmis pompierii tulceni. \n\n Cele trei persoane, un bărbat, o femeie și un minor de 5 ani, au fost transportate în siguranță în localitatea Sfiștofca, unde au fost evaluate medical. Mama și copilul urmează a fi transportați la spital pentru mai multe investigații și tratament.",
  "metadata": {
    "original_file": "Monitorul_De_Galati_0382.html"
  }
}