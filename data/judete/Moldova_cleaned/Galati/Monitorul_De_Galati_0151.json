{
  "title": "Eroul Sami! Un tânăr din Suceava a văzut pe Facebook dezastrul din Galaţi şi a venit să ajute",
  "content": "Povestea lui Sami a fost făcută publică de preşedintele Consiliului Judeţean Galaţi, Costel Fotea, pe contul său de socializare: \"La Costache Negri l-am văzut pe Sami (aşa cum îi zic prietenii), un tânăr venit tocmai din Suceava (localitatea Mitocul Dragomirnei) să ajute. Are 22 de ani, deşi nu pare, şi un suflet de aur. A văzut pe Facebook drama celor loviţi de ape şi nu a ezitat nicio clipă să sară în ajutor. Alături de alţi 54 de voluntari din localitatea sa, a venit la Costache Negri şi Cudalbi. De marţi şi până astăzi, de dimineaţa şi până seara târziu, a muncit din greu la curăţarea gospodăriilor şi a şcolii, la scoaterea nămolului din case. A muncit atât de mult, încât nici nu mai ştie în câte gospodării a intrat. Recunoaşte că a avut şi momente când a crezut că nu mai poate de la atâta muncă, însă a continuat să ajute, încărcându-se cu o forţă despre care crede că doar de la Dumnezeu a venit. El este unul dintre eroii care, fără să ezite, au sărit în ajutorul oamenilor loviţi de ape. Astăzi (n.r. - duminică) a plecat acasă. Îţi mulţumesc, Sami. Gestul tău şi al tuturor celor care au venit să ajute nu va fi uitat\", a scris Costel Fotea. Sursa foto: Facebook - Costel Fotea\n\nCiteşte şi Costel Fotea mulţumeşte public consiliilor judeţene din Brăila şi Suceava",
  "metadata": {
    "original_file": "Monitorul_De_Galati_0151.html"
  }
}