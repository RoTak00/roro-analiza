{
  "title": "Vremea va continua să fie frumoasă - Viaţa Liberă Galaţi",
  "content": "În ultimele zile ale lunii ianuarie, vremea va continua să fie mai caldă decât în mod obişnuit, la nivelul întregii ţări, în timp ce vântul va sufla slab până la moderat, iar local se va semnala ceaţă. Maximele termice vor urca până la 18 grade Celsius, potrivit prognozei publicate de Administraţia Naţională de Meteorologie.\n\nAstfel, în intervalul 28-29 ianuarie, valorile termice se vor menţine cu mult peste mediile climatologice specifice pentru sfârşitul lunii ianuarie. Cerul va fi variabil, cu înnorări spre seară şi noaptea, iar vântul va prezenta intensificări locale. Temperaturile maxime se vor situa între 10 şi 18 grade, iar cele minime vor fi cuprinse între -2 şi 8 grade.\n\nÎn perioada 29 ianuarie - 1 februarie, temperaturile se vor situa în continuare peste mediile multianuale ale perioadei, iar probabilitatea de precipitaţii va fi mai ridicată în ultima zi a intervalului.",
  "metadata": {
    "original_file": "Viata_Libera_0043.html"
  }
}