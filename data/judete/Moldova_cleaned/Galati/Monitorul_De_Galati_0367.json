{
  "title": "VIDEO: Explozii la Braniştea! ISU Galaţi, mesaj pentru cetăţeni",
  "content": "Misiune pirotehnică în comuna Braniştea, zona Râpă Galbenă! În zilele de 26-27.03.2023, echipa pirotehnică a ISU Galaţi a desfăşurat o şedinţă de distrugere a muniţiei neexplodate. Pe timpul activităţii a fost distrus un total de 297 elemente de muniţie, din care 112 proiectile explozive, 90 proiectile perforante şi 95 alte elemente de muniţie. \n\n În cazul descoperirii unor elemente de muniţie, ISU Galați reaminteşte cetăţenilor: \n\n - anunţaţi de urgenţă, prin apel la 112, organele de poliţie, autorităţile administraţiei publice locale sau ISU Galați; \n\n - nu atingeţi, nu loviţi şi nu mişcaţi muniţia descoperită; \n\n - nu aruncaţi la fier vechi şi nu predaţi la societăţile colectoare muniţiile descoperite; \n\n - nu introduceţi în clădiri, încăperi sau locuinţe muniţii neexplodate; \n\n - nu tăiaţi muniţiile cu fierăstrăul, scule electrice sau prin sudură; \n\n - nu introduceţi în foc muniţiile şi nu faceţi foc în apropierea lor; \n\n - nu topiţi elementele metalice de muniţii; \n\n - nu utilizaţi pulberile şi explozivii proveniţi din muniţii în scopuri artizanale; \n\n - nu demontaţi de la muniţii focoasele sau alte elemente componente; \n\n - nu folosiţi muniţiile pentru improvizarea diferitelor unelte. Imagini, mai jos! ↓",
  "metadata": {
    "original_file": "Monitorul_De_Galati_0367.html"
  }
}