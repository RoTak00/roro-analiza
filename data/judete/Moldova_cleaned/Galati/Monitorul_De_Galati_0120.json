{
  "title": "Tulcea: Proprietar de câine agresiv, sancţionat de jandarmi",
  "content": "În acest sfârşit de săptămână, un echipaj al Inspectoratului de Jandarmi Judeţean Tulcea a fost sesizat, prin apel la numărul unic pentru apeluri de urgenţă 112, cu privire la faptul că un câine agresiv a pătruns în curtea unui imobil şi a atacat alte animale. \n\n În urma verificărilor efectuate, jandarmii au stabilit că proprietarul câinelui nu a luat măsurile de prevenire a atacului canin, care s-a soldat cu rănirea unui alt câine şi a unei pisici, care se aflau în curtea vecină. \n\n Jandarmii au sancţionat proprietarul câinelui conform prevederilor Ordonanţei de Urgenţă nr. 55 din 2002 privind regimul de deţinere al câinilor periculoşi sau agresivi. Neluarea măsurilor de prevenire a atacului canin de către proprietarul câinelui, dacă fapta s-a soldat cu rănirea unui animal domestic, constituie contravenţie şi se sancţionează cu amendă de la 100 lei la 500 lei. \n\n \"Atragem atenţia cu privire la faptul că proprietarii sau deţinătorii temporari ai câinilor agresivi au obligaţia de a lua toate măsurile pentru prevenirea comportamentului canin agresiv, altfel se poate dispune plasarea câinelui într-un adăpost, în cazul în care pericolul avut în vedere se menţine\", transmit jandarmii tulceni.",
  "metadata": {
    "original_file": "Monitorul_De_Galati_0120.html"
  }
}