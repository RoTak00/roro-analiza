{
  "title": "Copilă din Brăila şantajată cu filmuleţe indecente",
  "content": "Poliţiştii Serviciului de Combatere a Criminalităţii Organizate Brăila, împreună cu procurorii Direcţiei de Investigare a Infracţiunilor de Criminalitate Organizată şi Terorism – Biroul Teritorial Brăila, au documentat activitatea infracţională a unei persoane, cercetată pentru pornografie infantilă şi şantaj. \n\n Din materialul probator administrat în cauză a reieşit faptul că, persoana în cauză, la data de 14 iulie a.c. (când avea vârsta de 17 ani), ar fi distribuit, prin intermediul unor reţele de socializare, clipuri video ce ar fi conţinut materiale pornografice cu minori şi care ar fi fost realizate pe parcursul relaţiei întreţinute cu o victimă minoră, de 15 ani. \n\n Totodată, pentru a şterge respectivele materiale pornografice cu minori şi a renunţa la distribuirea lor, ar fi solicitat victimei minore mai multe bunuri de valoare (bijuterii şi un telefon mobil), pe care aceasta i le-ar fi remis parţial. \n\n La data de 12 august a.c., procurorii D.I.I.C.O.T. – Biroul Teritorial Brăila au dispus reţinerea persoanei în cauză, pentru 24 de ore, iar în cursul zilei de ieri, 13 august, judecătorul de drepturi şi libertăţi din cadrul Tribunalului Brăila a dispus arestarea preventivă a acesteia, pentru 30 de zile. \n\n Facem precizarea că, pe întreg parcursul procesului penal, persoanele cercetate beneficiază de drepturile şi garanţiile procesuale prevăzute de Codul de procedură penală, precum şi de prezumţia de nevinovăţie, potrivit unui comunicat al IPJ Brăila.",
  "metadata": {
    "original_file": "Monitorul_De_Galati_0213.html"
  }
}