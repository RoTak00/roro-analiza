{
  "title": "Bătaie între vecini de la un loc de parcare, la Tulcea",
  "content": "Un bărbat din Tulcea a solicitat sprijinul jandarmilor, reclamând un conflict cu vecinul său şi faptul că a fost agresat atât fizic, cât şi verbal de către acesta. \"Ieri, 14 ianuarie, în jurul orei 18.00, jandarmii au fost solicitaţi să intervină în municipiul Tulcea în cazul unui conflict dintre doi vecini. Când au ajuns la faţa locului, jandarmii au identificat bărbatul care a reclamat conflictul, acesta declarând că se afla la domiciliu în momentul în care a fost apelat de către unul dintre vecini, cu scopul de a-şi muta autoturismul, deoarece parcase pe locul lui de parcare. Au urmat mai multe schimburi de replici, jigniri, ameninţări cu acte de violenţă, reclamantul declarând că a fost lovit cu pumnul în zona capului de către vecinul său, în vârstă de 53 de ani. Acesta a adăugat că a căzut peste gardul împrejmuitor din spatele blocului, iar când a reuşit să se ridice, vecinul său a avut intenţia de a-l lovi din nou, însă a intervenit un alt vecin care a aplanat conflictul. Având în vedere cele constatate, jandarmii au întocmit pe numele bărbatului în cauză actele de sesizare pentru săvârşirea infracţiunii de lovirea sau alte violenţe\", transmite IJJ Tulcea.\n\nAceasta nu a fost singura faptă constatată de jandarmii tulceni în acest sfârşit de săptămână. Citeşte şi \" Masă cu prietenii terminată cu pumni şi picioare, într-un garaj la Tulcea \".",
  "metadata": {
    "original_file": "Monitorul_De_Galati_0434.html"
  }
}