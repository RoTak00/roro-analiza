{
  "title": "Start Măcin Mountain Fun 2024",
  "content": "Începând de vineri şi până duminică, în judeţul Tulcea, se desfăşoară „Măcin Mountain Fun”, un concurs de mountain bike şi alergare, la care s-au înscris peste 800 de participanţi şi care a mobilizat circa 200 de voluntari, eveniment organizat de Asociaţia gălăţeană Bike Works. Concursul se desfăşoară în apropierea localităţii tulcene Greci, cursele propriu zise fiind amenajate în zona deosebit de pitorească din Parcul Naţional Munţii Măcinului. Participanţii pot înnopta la pensiunile din localitatea Greci sau în corturi ori rulote pe care le pot campa în zona special amenajată de organizatori. \n\n Concursul cuprinde două zile dedicate curselor sportive: sâmbătă, 1 iunie, 2 trasee de mountain bike (un traseu cu o lungime de 54 km şi 1700 m diferenţa de nivel şi al doilea, de 32 km şi 600 m diferenţa de nivel) şi un traseu de trail running (cros - 12 km, cu 400 m diferenţa de nivel, semimaraton - 23 km, cu 800 m diferenţa de nivel), iar duminică, 2 iunie, sunt programate 3 curse dedicate copiilor (în funcţie de vârsta participanţilor). \n\n La concursul MTB dedicat adulţilor participă şi Dragoş Stavăr (foto), noul campion balcanic la categoria juniori masculin la MTB XCO. Cei mai buni participanţi ai curselor de sâmbătă vor primi premii constând în echipamente sportive, valoarea acestora fiind de 17.000 de lei, iar în seara de sâmbătă spre duminică, de la ora 18.00, în zona amenajată de organizatori sunt programate concerte de muzică în aer liber cu DJ Mushi, Silviu Covaci, Reborn în March şi Iulian Canaf.",
  "metadata": {
    "original_file": "Monitorul_De_Galati_0291.html"
  }
}