{
  "title": "Autorul unui omor descoperit în PTF Albiţa",
  "content": "Poliţiştii de frontieră din Punctul de Trecere a Frontierei Albiţa au depistat şi reţinut un cetăţean român, căutat de autorităţi pentru punerea în aplicare a unui mandat european de arestare ca urmare a săvârşirii infracţiunii de omor. \n\n \"În ziua de 22 august a.c, în jurul orei 12.50, în Punctul de Trecere a Frontierei Albiţa-ITPF Iaşi, s-a prezentat pentru efectuarea formalităţilor de control, pentru a intra în ţară, un cetăţean român, în vârstă de 35 de ani. La controlul de frontieră, colegii noştri au constatat că pe numele bărbatului figura o alertă de punere în aplicare a unui mandat european de arestare emis de autorităţile din România pentru săvârşirea infracţiunii de omor\", potrivit ITPF Iaşi. \n\n Persoana în cauză a fost predată unei echipe operative din cadrul Serviciului de Investigaţii Criminale al Inspectoratului Judeţean de Poliţie Vaslui în vederea luării măsurilor legale ce se impun.",
  "metadata": {
    "original_file": "Monitorul_De_Galati_0206.html"
  }
}