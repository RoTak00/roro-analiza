{
  "title": "Brăila: Tineri reţinuţi pentru furturi din locuinţe şi magazine. Au creat un prejudiciu de peste 28.000 de lei",
  "content": "La data de 15 noiembrie a.c., poliţişti din cadrul Poliţiei Municipiului Brăila - Biroul Investigaţii Criminale, sprijiniţi de poliţişti din cadrul biroului Proximitate şi ai Serviciului pentru Acţiuni Speciale au efectuat percheziţii la domiciliile a trei tineri, bănuiţi pentru săvârşirea infracţiunilor de furt calificat, tentativă la furt calificat şi complicitate la furt calificat (opt fapte). În urma activităţilor, trei tineri în vârstă de 21, 22 şi 26 de ani, toţi din Brăila, au fost conduşi la sediul poliţiei, fiind ulterior reţinuţi pe bază de ordonanţă pentru 24 de ore şi încarceraţi în Centrul de Reţinere şi Arestare Preventivă din cadrul I.P.J. Brăila. Din cercetări a reieşit că, în perioada 8 iulie - 7 noiembrie, tânărul în vârstă de 26 ani, singur, dar şi cu ajutorul acordat de ceilalţi doi tineri prin asigurarea pazei, ar fi pătruns prin forţarea uşii sau ferestrei, fiind mascat pentru ascunderea fizionomiei, în mai multe apartamente şi societăţi comerciale din municipiului Brăila, de unde ar fi sustras bani şi bunuri, creând un prejudiciu de peste 28.000 de lei. În continuare se efectuează cercetări în cadrul unor dosare penale întocmite sub aspectul săvârşirii infracţiunilor de furt calificat, tentativă la furt calificat şi complicitate la furt calificat. Joi, 16 noiembrie a.c., Parchetul de pe lângă Judecătoria Brăila l-a prezentat pe tânărul de 26 de ani Judecătoriei Brăila, fiind dispusă măsura arestării preventive pentru 30 de zile.",
  "metadata": {
    "original_file": "Monitorul_De_Galati_0480.html"
  }
}