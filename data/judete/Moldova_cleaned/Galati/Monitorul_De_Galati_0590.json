{
  "title": "Examenele auto se reprogramează la Brăila",
  "content": "Problemele în susţinerea examinării la proba teoretică în vederea obţinerii permisului de conducere la Brăila! Acestea au survenit din cauza unei avarii apărute în reţeaua furnizorului de servicii de internet (fibră optică secţionată, stâlpi căzuţi în urma fenomenelor meteo extreme din ultima perioadă ). \n\n Instituţia Prefectului Judeţul Brăila a solicitat Direcţiei Regim Permise şi Înmatriculări, ca titular al contratului încheiat cu furnizorul ce asigură aceste servicii, să remedieze în timpul cel mai scurt problema. „Am primit asigurarea că, în cursul acestei zile, Direcţia Regim Permise şi Înmatriculări a făcut demersurile pentru rezolvarea urgentă a acestei probleme. Am solicitat şefului Serviciului public comunitar regim permise de conducere şi înmatriculare vehicule Brăila o replanificare a susţinerii probei teoretice, inclusiv prin prelungirea programului, astfel încât să se ajungă la zi cu susţinerea examinării”, a declarat prefectul judeţului, Iulian Timofei. \n\n Aşadar, programul de examinare va fi de 8 ore/zi, începând cu data de 16 august, până la epuizarea candidaţilor programaţi. Astfel, candidaţii iniţial programaţi pentru zilele de 3, 4 şi 7 august se vor prezenta la examen miercuri, 16 august, iar cei din zilele de 8, 9 şi 10 august, vor susţine examenul în data de 17 august.\n\n! Ulterior, problema s-a rezolvat, dar reprogramările anunţate pentru 16 şi 17 august rămân valabile.",
  "metadata": {
    "original_file": "Monitorul_De_Galati_0590.html"
  }
}