{
  "title": "Amenzi de 4,9 milioane de lei, aplicate de Garda de Mediu Galaţi - Viaţa Liberă Galaţi",
  "content": "Comisariatul Judeţean Galaţi al Gărzii de Mediu a aplicat, pe parcursul anului 2024, amenzi în valoare totală de peste 4,9 milioane de lei, se arată într-un comunicat de presă al instituţiei.\n\nAnul trecut, au fost efectuate în total 1.574 de controale, cu o creştere de 27% faţă de 2023, din care 676 planificate şi 898 neplanificate. În urma acestor controale, au fost aplicate 301 sancţiuni contravenţionale principale, cu 95% mai multe decât în 2023, în valoare totală de 4.901.300 de lei, ceea ce reprezintă o creştere cu 186% a sumei amenzilor comparativ cu anul anterior. În acelaşi timp, au fost aplicate 24 de sancţiuni complementare (+50% faţă de 2023) şi au fost soluţionate 360 de reclamaţii şi sesizări (+48% faţă de 2023).\n\n\"Aceste cifre reflectă dedicarea echipei noastre şi colaborarea cu cetăţenii, pentru a contribui la un mediu mai curat şi sănătos în judeţul Galaţi. În 2025, ne propunem să continuăm să îmbunătăţim aceste rezultate, să intensificăm controalele şi să răspundem cu promptitudine solicitărilor cetăţenilor\", precizează Garda de Mediu Galaţi.",
  "metadata": {
    "original_file": "Viata_Libera_0455.html"
  }
}