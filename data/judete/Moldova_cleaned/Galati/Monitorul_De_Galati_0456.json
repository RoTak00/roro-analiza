{
  "title": "VIDEO: Grav accident la Tulcea, aproape de Cataloi",
  "content": "Accident rutier, miercuri seara, în apropiere de intersecţia DN 22 cu DN 22 A, intersecţia Cataloi. În accident au fost implicate trei victime care se aflau într-un autoturism. Au intervenit pompierii tulceni şi echipaje SAJ Tulcea. Deşi iniţial au fost anunţate trei victime încarcerate, la ajungerea echipajelor de intervenţie s-a găsit doar o victimă încarcerată, extrasă din autoturism şi predată echipajelor medicale specializate. \n\n \"În această seară, în jurul orei 20:30, pompierii tulceni au fost anunţaţi prin apel la numărul unic de urgenţă 112 despre faptul că în apropiere de intersecţia DN 22 cu DN 22 A, în apropiere de localitatea Cataloi, s-a produs un accident rutier în urma căruia au fost implicate trei victime, toate încarcerate. La faţa locului au fost dislocate două echipaje de salvatori din cadrul Detaşamentului de Pompieri Tulcea cu o autospecială de descarcerare şi o autospecială de stingere şi şapte subofiţeri. La ajungerea forţelor de intervenţie aceştia au constatat că în accident a fost implicat un autoturism, iar două victime din acesta s-au auto evacuat, fiind preluate de un echipaj medical SAJ, sosit la faţa locului. Salvatorii tulceni au extras victima încarcerată pe bancheta din spate a autoturismului în timpul operativ şi a fost predată echipei medicale a Serviciului Judeţean de Ambulanţă Tulcea pentru acordarea primului ajutor. Toate cele trei victime, bărbaţi, au fost transportaţi la o unitate spitalicească pentru îngrijiri şi tratament de specialitate\", informa miercuri seara, ISU Delta Tulcea. FOTO/VIDEO, mai jos! ↓ *sursa imagini: ISU Delta Tulcea",
  "metadata": {
    "original_file": "Monitorul_De_Galati_0456.html"
  }
}