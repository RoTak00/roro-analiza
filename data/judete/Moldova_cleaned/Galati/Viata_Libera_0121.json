{
  "title": "Cisternă de 10.000 de litri, în dotarea ISU Galați - Viaţa Liberă Galaţi",
  "content": "Un container-cisternă Abroll de transport apă, utilaj necesar Inspectoratului pentru Situații de Urgență (ISU) Galați, în vederea misiunilor de stingere a incendiilor și pentru eficientizarea timpilor de intervenție, a fost dat în folosință, anunță Primăria Galați. Finanțarea pentru achiziția lui - aproximativ 250.000 de lei - a fost asigurată din bugetul local al municipiului Galați.\n\nUtilajul, cu o lungime de 7 metri, lățimea de 2,5 metri și înălțimea de 2 metri, este un tip de rezervor pentru transport apă prevăzut cu o motopompă transportabilă de stingere incendii și accesorii PSI, capacitatea acestuia fiind de aproximativ 10.000 de litri. Este foarte util în special pentru stingerea incendiilor de vegetație.\n\n\"Achiziționarea acestei cisterne reprezintă un pas important în eficientizarea timpilor de reacție în caz de incendiu sau alte situații critice. Prin acest demers, dorim să asigurăm o protecție sporită pentru cetățeni și să susținem activitatea echipelor ISU care lucrează zilnic pentru siguranța comunității\", spune primarul municipiului Galați, Ionuț Pucheanu.",
  "metadata": {
    "original_file": "Viata_Libera_0121.html"
  }
}