{
  "title": "Activităţi de vară pentru copii în Arhiepiscopia Dunării de Jos",
  "content": "În Arhiepiscopia Dunării de Jos, cu binecuvântarea Înaltpreasfinţitului Părinte Casian, continuă în această perioadă programului eparhial de tabere pentru tineri „Vacanţa din pridvorul Bisericii”. \n\n În lunile iulie şi august, peste 2000 de copii, cu vârste cuprinse între 5 şi 18 ani, participă în 30 de centre parohiale, mănăstiri şi aşezăminte din Arhiepiscopia Dunării de Jos la taberele organizate special sub coordonarea preoţilor şi a cadrelor didactice voluntare. \n\n Zilele trecute, 32 de copii din parohiile brăilene Chiscani 1 şi Scorţaru Nou au fost beneficiarii activităţilor recreative organizate în cadrul acestui program eparhial. \n\n Copiii însoţiţi de preoţii de la parohiile de unde provin, împreună cu profesori voluntari, au vizitat Mănăstirea „Sfântul Mare Mucenic Pantelimon” din staţiunea Lacu Sărat, judeţul Brăila. \n\n După rugăciunea din biserica din lemn a mănăstirii, copiii au mers la muzeul etnografic din incinta ansamblului mănăstiresc, amenajat cu mare măiestrie de maica Iustina. \n\n Monahia le-a fost ghid vizitatorilor prezentându-le exponatele cuprinse în colecţia de obiecte autentice populare româneşti, mobilier, ceramică, obiecte de uz casnic, ţesături de interior, costume tradiţionale, meşteşuguri, dar şi accesorii şcolare semnificative din istoria învăţământului românesc. \n\n În continuare, au fost desfăşurate mai multe activităţi adecvate zilelor de vacanţă în parcul din vecinătatea mănăstirii, iar la final toţi s-au bucurat de o agapă pregătită cu mult drag de darnicile monahii, informează Arhiepiscopia.",
  "metadata": {
    "original_file": "Monitorul_De_Galati_0243.html"
  }
}