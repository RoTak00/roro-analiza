{
  "title": "Alte trei blocuri din Galaţi vor fi renovate - Viaţa Liberă Galaţi",
  "content": "Alte trei blocuri din Galaţi vor fi renovate cu ajutorul banilor europeni, după ce municipalitatea a obținut o finanțare de peste 11 milioane de lei pentru a crește eficiența energetică a acestor imobile. Este vorba despre blocul G9 din Micro 18 si de blocurile Jiul și Mureș din Port. Contractele de lucrări au fost lansate deja în licitație publică: la blocul G9 (valoare estimată de 3,8 milioane de lei), data-limită de depunere ofertelor este 4 februarie; la blocul Jiul (valoare estimată de 3,8 milioane de lei), ofertele pot fi depuse până pe 5 februarie; la blocul Mureș (valoare estimată de 3,6 milioane de lei), ofertele au dată-limită de depunere pe 10 februarie. Obiectivul principal al acestei investiții este reducerea consumului de energie și a costurilor cu încălzirea, facturile urmând să fie cu până la 50% mai mici.",
  "metadata": {
    "original_file": "Viata_Libera_0048.html"
  }
}