{
  "title": "Jandarmul tulcean Sorin Andrici a urcat România pe locul I la Ultramaraton 24H Belgrad (FOTO)",
  "content": "Jandarmul tulcean Sorin Andrici a alergat weekendul acesta peste 200 km în 24 de ore la Ultramaraton 24H Belgrad, clasându-se pe locul I la evenimenul sportiv desfăşurat la Belgrad!\n\nSâmbătă, 23 septembrie 2023, el a luat startul la Ultramaraton 24H Belgrad, competiţia sportivă care a adus la start concurenţi din 13 ţări. După 24 de ore, jandarmul şi-a depăşit recordul personal, câştigând cursa, iar rezultatul obţinut a demonstrat perseverenţa, ambiţia, motivaţia şi efortul extraordinar depus în atingerea obiectivului, rezultat care se datorează şi soţiei lui, după cum chiar el a declarat. Dacă ceilalţi participanţi au avut o întreagă echipă în staff-ul tehnic, Sorin a avut sprijinul necondiţionat al soţiei, care de fiecare dată este prezentă la toate competiţiile pentru a-i fi alături, îndeplinind mai multe roluri: doctor, masseur, nutriţionist, psiholog etc.\n\nChiar dacă competiţia s-a desfăşurat ziua la 33 de grade Celsius şi noaptea concurenţii au avut de înfruntat condiţii de ploaie şi vânt, dureri şi mici accidentări specifice unui astfel de eveniment sportiv, jandarmul a luptat cot la cot cu ceilalţi alergători, reprezentând România cu cinste în această competiţie internaţională. A dovedit şi de această dată că este un învingător şi că indiferent de competiţie, reuşeşte să-şi canalizeze toată energia spre a-şi îndeplini obiectivul de a fi pe podium. Seriozitatea, disciplina, antrenamentul de zi cu zi, forţa psihică, rezistenţa fizică extraordinară, aprecierea şi susţinerea oamenilor reprezintă ingredientele care fac din jandarmul tulcean un învingător în orice condiţii! FOTO, mai jos! ↓",
  "metadata": {
    "original_file": "Monitorul_De_Galati_0530.html"
  }
}