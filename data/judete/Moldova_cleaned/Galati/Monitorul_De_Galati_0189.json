{
  "title": "Brăila: Semiremocă asigurată în fals, descoperită cu ajutorul aplicaţiei eDAC",
  "content": "Poliţiştii de frontieră din cadrul Punctului Poliţiei de Frontieră Zona Liberă Brăila efectuează cercetări în privinţa unui cetăţean român care a prezentat la controlul de frontieră pentru semiremorca tractată, o poliţă de asigurare obligatorie falsă. \n\n În data de 30 august a.c., în jurul orei 11.00, în Punctul Poliţiei de Frontieră Zona Liberă Brăila – I.T.P.F. Iaşi, s-a prezentat pentru efectuarea formalităţilor de control, un cetăţean român, în calitate de conducător auto a unui ansamblu rutier alcătuit din cap tractor şi semiremorcă, ambele înmatriculate în România, aflate în administrarea unei societăţi comerciale. \n\n Cu ocazia controlului poliţiştilor de frontieră, şoferul a prezentat câte o poliţă de asigurare obligatorie pentru vehiculele cu care se deplasa. În urma verificărilor efectuate în aplicaţia eDAC, colegii noştri au constatat că, pentru semiremorca în cauză, poliţa de asigurare nu figurează în bazele de date, documentul prezentat fiind falsificat. \n\n În cauză se efectuează cercetări sub aspectul săvârşirii infracţiunii de uz de fals, pentru conducătorul auto, la finalizare urmând a se lua măsurile legale care se impun, potrivit I.T.P.F. Iaşi.",
  "metadata": {
    "original_file": "Monitorul_De_Galati_0189.html"
  }
}