{
  "title": "Două convoaie militare s-au ciocnit lângă Podul Siret - Şendreni. Traficul este blocat (UPDATE)",
  "content": "Accident în judeţul Brăila, pe DN 2B, între 2 convoaie militare, se pare belgiene, care vin din Poligonul Smârdan, judeţul Galaţi, unde sunt exerciţii. Ar fi fost implicate 3 camioane, care nu au păstrat distanţa. Un militar, şofer în camionul din mijloc, ar fi rănit uşor. \"Pe DN 2B, în apropierea Podului Siret - Şendreni, judeţul Brăila, la limita cu judeţul Galaţi, s-a produs un accident rutier în care au fost implicate 2 convoaie militare, care au intrat în coliziune faţă-spate. În urma impactului a rezultat rănirea unui conducător auto, care urmează a fi evaluat medical. Circulaţia rutieră este oprită pe ambele sensuri de mers, valorile de trafic fiind în creştere\", transmite Centrul INFOTRAFIC din Inspectoratul General al Poliţiei Române. În scurt timp se preconizează că traficul va fi reluat.\n\nUPDATE: Pe surse, au fost preluaţi de la faţa locului, şi duşi la Spitalul de Urgenţă Galaţi, doi militari belgieni. Unul de 26 de ani, cu traumatism cranian minor şi contuzie gleznă, şi altul de 21 de ani, doar cu contuzie gleznă.",
  "metadata": {
    "original_file": "Monitorul_De_Galati_0159.html"
  }
}