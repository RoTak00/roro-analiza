{
  "title": "Accident cu mașina Poliției, în localitatea Tudor Vladimirescu din județul Brăila",
  "content": "La data de 22 decembrie a.c., în jurul orei 19:15, polițiștii din cadrul Serviciului Rutier au fost sesizați despre producerea unui eveniment rutier pe DN 22, în localitatea Tudor Vladimirescu, județul Brăila. \n\n\n\nDin primele cercetări a reieșit că, în localitatea Tudor Vladimirescu, un tânăr de 22 de ani, din Brăila, nu s-ar fi asigurat la plecarea de pe loc intrând în coliziune cu o autospecială de poliție, ce se deplasa către Brăila, la volanul căreia se afla un tânăr de 23 de ani, din Brăila. \n\n\n\nÎn urma evenimentului a rezultat vătămarea corporală a șoferului autospecialei, a unui jandarm în vârstă de 46 de ani și a unui pasager, un tânăr de 28 de ani, din comuna Movila Miresii, fiind transportați la spital. \n\n\n\n\" Cei doi conducători auto au fost testați cu aparatele din dotare, rezultatele fiind zero. În cauză, cercetările sunt continuate în vederea stabilirii cu exactitate a tuturor împrejurărilor în care s-a produs accidentul \", potrivit IPJ Brăila.",
  "metadata": {
    "original_file": "Monitorul_De_Galati_0027.html"
  }
}