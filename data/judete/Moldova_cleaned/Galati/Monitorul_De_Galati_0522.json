{
  "title": "Bătaie între elevi oprită de jandarmi la Brăila",
  "content": "Un echipaj de jandarmerie a intervenit, în cursul zilei de miercuri, 4 octombrie, pentru stoparea unui conflict fizic între doi elevi ai unui liceu din municipiul Brăila. \n\n Jandarmii se aflau în imediata apropiere a unităţii de învăţământ atunci când au auzit gălăgie făcută de un grup de tineri. La vederea patrulei, mai mulţi adolescenţi din grupul respectiv au fugit. Jandarmii l-au găsit la faţa locului pe un băiat în vârstă de 15 ani care prezenta urme vizibile de agresiune şi care a reuşit să le relateze, pe scurt, cele întâmplate. Din primele informaţii, se pare că, în timpul unei pauze, acesta ar fi avut un conflict verbal cu agresorul, elev al aceluiaşi liceu. Agresorul l-ar fi ameninţat cu acte de violenţă după terminarea cursurilor şi chiar ar fi chemat în ajutor o rudă, iar ambii l-ar fi lovit pe adolescentul de 15 ani. \n\n La solicitarea echipajului de jandarmerie, la faţa locului a sosit o ambulanţă care a preluat victima şi a transportat-o la Unitatea de Primiri Urgenţe a Spitalului Judeţean Brăila, pentru a primi îngrijirile medicale necesare. \n\n Jandarmii au întocmit actul de sesizare, iar verificările în acest caz sunt preluate de poliţişti.",
  "metadata": {
    "original_file": "Monitorul_De_Galati_0522.html"
  }
}