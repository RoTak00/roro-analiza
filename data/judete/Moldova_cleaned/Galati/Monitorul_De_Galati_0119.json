{
  "title": "VIDEO: Duşmănia pe fostul soţ a băgat-o după gratii! O brăileancă a încălcat legea, în mod repetat, orbită de răzbunare",
  "content": "O femeie din Brăila a fost arestată preventiv pentru evadare din arest la domiciliu şi încălcarea măsurilor de protecţie şi ameninţare faţă de fostul soţ şi concubina lui. \"La data de 14 octombrie a.c., poliţişti din cadrul Poliţiei Municipiului Brăila-Biroul Proximitate au prezentat Parchetului de pe lângă Judecătoria Brăila, cu propunere legală, o femeie, de 42 de ani, din Brăila pentru săvârşirea infracţiunilor de evadare (4 fapte), încălcarea măsurilor dispuse prin ordinul de protecţie (3 fapte) şi distrugere (o faptă). În urma activităţilor de cercetare efectuate, poliţiştii au stabilit că, în perioada 16 septembrie a.c. - 13 octombrie a.c., femeia, de 42 de ani, ar fi încălcat în mod repetat măsurile dispuse prin ordinul de protecţie emis ca urmare a săvârşirii infracţiunii de ameninţare faţă de fostul soţ şi concubina acestuia. De asemenea, aceasta ar fi încălcat în mod repetat măsura arestului la domiciliu dispusă de Judecătoria Brăila la data de 9 octombrie şi ar fi provocat distrugeri unei camere de supraveghere de la imobilul fostului soţ. La data de 14 octombrie a.c., instanţa a admis propunerea Parchetului de pe lângă Judecătoria Brăila şi a dispus faţă de femeia în cauză măsură arestării preventive, pentru 30 de zile. Aceasta a fost încarcerată în Centrul de Reţinere şi Arestare Preventivă Brăila\", potrivit IPJ Brăila. VIDEO, mai jos!",
  "metadata": {
    "original_file": "Monitorul_De_Galati_0119.html"
  }
}