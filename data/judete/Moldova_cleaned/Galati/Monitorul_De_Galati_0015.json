{
  "title": "Brăila: Proiectil din Al Doilea Război Mondial găsit pe câmp, la Grădiştea",
  "content": "În data 10.01.2025, echipa pirotehnică a inspectoratului a executat o misiune de asanare a terenului de muniţie rămasă neexplodată pe raza comunei Grădiştea, unde în urma executării unor lucrări agricole între localităţile Ibrianu şi Maraloiu, a fost descoperit un proiectil exploziv calibrul 76 mm., în stare avansată de oxidare. Acesta a fost ridicat, transportat şi depozitat în siguranţă, ulterior va fi distrus în poligonul de specialitate.\n\n\"Având în vedere că în perioada următoare se vor executa lucrările agricole specifice sezonului, la descoperirea unor astfel de elemente cetăţenii să oprească activitatea în zona respectivă şi să informeze de urgenţă Inspectoratul pentru Situaţii de Urgenţă Judeţean, organele de poliţie sau autorităţile publice locale despre acest lucru şi să furnizeze informaţii privind localizarea acestora. \n\n Pentru evitarea producerii unor evenimente nedorite, se interzice: \n\n - atingerea muniţiilor cu mâna sau cu alte obiecte; \n\n - ridicarea, transportul şi introducerea muniţiilor în diferite încăperi sau locuinţe; \n\n - comercializarea acestora prin agenţii de colectare a deşeurilor feroase şi neferoase; \n\n - lovirea sau mişcarea muniţiilor găsite în pământ sau la suprafaţă; \n\n - introducerea muniţiilor în foc; \n\n - topirea elementelor metalice ale muniţiilor; \n\n - tăierea muniţiilor cu fierăstrăul, scule electrice sau prin sudură; \n\n - folosirea muniţiilor pentru improvizarea diverselor unelte; \n\n - utilizarea pulberilor şi explozivilor provenite din muniţii în scopuri artizanale; \n\n - demontarea de la muniţii a focoaselor sau a altor elemente componente; \n\n - folosirea pentru joacă, de către copii, a elementelor de muniţie\", transmit autorităţile.",
  "metadata": {
    "original_file": "Monitorul_De_Galati_0015.html"
  }
}