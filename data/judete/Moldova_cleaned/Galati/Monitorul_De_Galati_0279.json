{
  "title": "Galaţi: Accident la Griviţa. Pasager mort, şofer reţinut",
  "content": "În data de 2 iunie 2024, în jurul orelor 00:20, un bărbat în vârstă de 37 ani, din satul Călmăţui, comuna Griviţa, judeţul Galaţi, în timp ce conducea autoturismul pe DJ 254, în interiorul localităţii Griviţa, ar fi pierdut controlul direcţiei de mers şi ar fi intrat într-un cap de pod. \n\n În urma accidentului, pasagerul de pe locul din dreapta-faţă al autoturismului, un bărbat de 56 ani, din sat Griviţa, comuna Griviţa, judeţul Galaţi, a decedat din cauza rănilor survenite. \n\n Imediat după producerea evenimentului rutier, conducătorul auto a refuzat prelevarea de probe biologice, în vederea stabilirii alcoolemiei. De asemenea, în urma verificărilor efectuate, poliţiştii din cadrul Biroului Rutier Galaţi au stabilit că acesta are permisul de conducere anulat. \n\n În urma administrării probatoriului în cauza penală, în data de 7 iunie 2024, faţă de conducătorul auto s-a dispus reţinerea pentru o perioadă de 24 ore, urmând ca în data de 8 iunie a.c., să fie prezentat la Judecătoria Lieşti, în vederea luării unei măsuri preventive.",
  "metadata": {
    "original_file": "Monitorul_De_Galati_0279.html"
  }
}