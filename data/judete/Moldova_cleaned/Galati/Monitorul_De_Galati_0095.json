{
  "title": "IPJ Brăila: ATENŢIE LA FRAUDELE ONLINE!",
  "content": "Poliţişti din cadrul Inspectoratului de Poliţie Judeţean Brăila – Compartimentul Analiza şi Prevenirea Criminalităţii au făcut echipă cu specialişti ai Centrului de Prevenire, Evaluare şi Consiliere Antidrog Brăila, în cadrul unei activităţi informativ - preventive pe linia prevenirii fraudelor în mediul online dar şi pentru prevenirea traficului şi consumului de substanţe interzise. \n\n În ultima perioadă s-a constată o creştere a sesizărilor referitoare la săvârşirea unor infracţiuni de înşelăciune în mediul online care au ca bază folosirea în mod nelegitim a imaginii şi a numelui unor personalităţi publice sau celebrităţi din România, pentru a-i atrage pe oameni să investească în produse sau fonduri de investiţii false cu promisiunea că vor câştiga sume de bani de câteva ori mai mari decât investiţia iniţială. În fapt, infractorii adresează publicului invitaţia de a accesa anumite link-uri care conduc utilizatorii către o pagină unde li se solicită să completeze datele personale şi să constituie un depozit. Pe site, sunt postate şi testimoniale false ale unor „câştigători” care se bucură că au investit în acţiunile promovate ca fiind fabulos de rentabile. \n\n Pentru a spori încrederea publicului în anunţurile false, mai multe personalităţi publice, a căror imagine a fost prelucrată folosindu-se programe/aplicaţii de editare pe bază de inteligenţă artificială, „recomandă” cumpărarea acestor acţiuni rentabile, informează IPJ Brăila.",
  "metadata": {
    "original_file": "Monitorul_De_Galati_0095.html"
  }
}