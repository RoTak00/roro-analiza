{
  "title": "Hoț lăsat fără arsenalul cu care jefuia căile ferate - Viaţa Liberă Galaţi",
  "content": "Deși achiziționarea de către centrele de colectare a componentelor provenite de la căile ferate a fost demult interzisă, hoții care fac bani de pe urma furturilor de la infrastructură încă găsesc soluții de \"supraviețuire\".\n\nUn brăilean suspectat că a dat mai multe lovituri în ultima perioadă și pe care Poliția Transporturi din Galați îl avea în vedere a rămas fără obiectul muncii, respectiv un portbagaj plin de scule cu care fura componente de la căile ferate, punând astfel în pericol siguranța circulației trenurilor.\n\n\"Polițiștii Secției Regionale de Poliție Transporturi Galați au pus în executare un mandat de percheziție la imobilul de domiciliu al unui bărbat în vârstă de 29 de ani, de pe raza județului Brăila. Acesta este cercetat în cadrul a două dosare penale care vizează comiterea infracțiunii de furt calificat de componente de la infrastructura feroviară, respectiv cablu de telecomunicații telex radio, prejudiciul fiind estimat la aproximativ 6.000 de lei. Cu ocazia efectuării percheziției, polițiștii au descoperit și ridicat, în vederea expertizării, o drujbă și mai mulți clești pentru tăiere\", au precizat anchetatorii, care continuă cercetările pentru a-l putea trimite pe suspect în judecată.",
  "metadata": {
    "original_file": "Viata_Libera_0014.html"
  }
}