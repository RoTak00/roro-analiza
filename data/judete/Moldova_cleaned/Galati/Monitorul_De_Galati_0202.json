{
  "title": "Băut şi fără permis valabil, a intrat în parapetul Podului peste Dunăre",
  "content": "În noaptea de 25 august 2024, în jurul orei 00:35, poliţiştii din cadrul Serviciului Rutier au fost sesizaţi cu privire la faptul că pe DN 2S, Podul peste Dunăre, ar fi avut loc un eveniment rutier. Din cercetări a rezultat faptul că un bărbat, în vârstă de 34 de ani, din judeţul Tulcea, în timp ce conducea un vehicul pe DN 2S, la baza podului, ar fi pierdut controlul asupra volanului şi a lovit parapetul metalic de protecţie aflat pe marginea părţii carosabile. În urma evenimentului au rezultat doar pagube materiale. \n\n Din verificările efectuate în baza de date, poliţiştii au constatat faptul că bărbatul are permisul de conducere anulat. De asemenea, acesta a fost testat cu aparatul etilotest, rezultând faptul că avea o îmbibaţie alcoolică de 0,99 mg/l alcool pur în aerul expirat, fiind condus la spital pentru recoltarea de mostre biologice. \n\n În urma probatoriului administrat, bărbatul a fost reţinut pe bază de ordonanţă pentru 24 de ore şi încarcerat în C.R.A.P Brăila, fiind cercetat în cadrul unui dosar penal întocmit sub aspectul săvârşirii infracţiunilor de conducere a unui vehicul sub influenţa băuturilor alcoolice şi conducerea unui vehicul având dreptul de a conduce anulat. Acesta urma să fie prezentat Parchetului de pe lângă Judecătoria Brăila cu propunere legală.",
  "metadata": {
    "original_file": "Monitorul_De_Galati_0202.html"
  }
}