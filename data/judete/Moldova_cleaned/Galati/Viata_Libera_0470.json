{
  "title": "„Trenul Unirii” opreşte la Tecuci - Viaţa Liberă Galaţi",
  "content": "Vineri, 24 ianuarie, de Ziua Unirii Principatelor Române, CFR Călători va pune în circulaţie \"Trenul Unirii\", garnitură care va reface legătura simbolică între București și Iași.\n\n\"Trenul Unirii\" - IR 1661/IR 1664 - va pleca din Gara de Nord din București la ora 6.51, condus de o locomotivă vopsită în culorile steagului național. Pe parcurs, trenul va opri în stațiile: Ploieşti Sud (ora 7.28), Mizil (8.05), Buzău (8.39), Râmnicu Sărat (9.09), Focşani (9.49), Tecuci (10.28), Bârlad (11.32), Vaslui (12.29), Bârnova (13.29), Nicolina (13.46) şi Iaşi (13.51). În stațiile Bârlad și Vaslui, \"Trenul Unirii\" va avea o staționare suplimentară de circa 15 minute.\n\nCele patu vagoane ale trenului vor purta numele principalelor personalități ale vremii: Mihail Kogălniceanu, Vasile Alecsandri, Alexandru Ioan Cuza şi Moş Ion Roată.",
  "metadata": {
    "original_file": "Viata_Libera_0470.html"
  }
}