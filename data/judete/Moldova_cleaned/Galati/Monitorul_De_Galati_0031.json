{
  "title": "VIDEO: Educaţie rutieră pentru cei mici, la Târgul de Crăciun din Brăila",
  "content": "În spiritul sărbătorilor, joi, 19 decembrie 2024, în intervalul orar 17.00 - 19.00, poliţişti din cadrul Serviciului Rutier şi Biroului Rutier au desfăşurat o activitate interactivă şi educativă dedicată copiilor la Târgul de Crăciun organizat în Parcul Monument din municipiul Brăila. \n\n Evenimentul a avut ca scop promovarea unui comportament responsabil în trafic, atât pentru cei mici, cât şi pentru părinţii acestora. \n\n Copiii au avut ocazia să învăţe regulile de circulaţie referitoare la mersul cu trotineta şi bicicleta, cum să traverseze strada în siguranţă, aspecte privind importanţa cunoaşterii semnalizării rutiere din zona unităţii de învăţământ şi a locuinţei şi cum să se comporte ca pietoni responsabili. Activităţile au fost organizate sub forma unor jocuri şi exerciţii practice, menite să facă procesul de învăţare captivant şi uşor de înţeles. \n\n Totodată, adulţilor prezenţi la activitate le-au fost aduse la cunoştinţă modificările legislative din domeniul rutier cum ar fi cele aduse prin O.U.G. 84/2024, O.U.G. 97/2024, Legea 263/2023, Legea 213/2023, dar şi recomandări privind circulaţia pe timpul nopţii si în sezonul rece. \n\n Un accent deosebit a fost pus pe siguranţa rutieră, cu recomandări pentru prevenirea accidentelor rutiere în rândul tinerilor. Poliţiştii au subliniat importanţa respectării regulilor de circulaţie, purtarea echipamentului de protecţie atunci când este necesar şi responsabilitatea de a fi atenţi la trafic, mai ales în perioada vacanţelor şi sărbătorilor, când aglomeraţia şi riscurile de accidente sunt mai mari, potrivit IPJ Brăila.",
  "metadata": {
    "original_file": "Monitorul_De_Galati_0031.html"
  }
}