{
  "title": "Robotul echipei ByteForce, program demonstrativ în școlile din județ - Viaţa Liberă Galaţi",
  "content": "Caravana ByteForce, formată din elevii grupei de robotică de la Colegiul Naţional \"Vasile Alecsandri\" (CNVA) din Galați, alături de robotul-vedetă al echipei, a pornit spre comunitățile de elevi unde pasiunea pentru tehnologie este la ea acasă.\n\nPrimul popas pe care caravana l-a făcut în drumul ei a fost spectacolul demonstrativ în care robotul \"Perseus II\", creat de echipa de la CNVA, a fost prezentat, în aplauzele participanţilor, la Școala Nr. 13 și la Colegiul Naţional \"Mihail Kogălniceanu\", unde elevii spectatori au pus întrebări despre tainele funcționării acestuia.\n\nApoi, spre finele săptămânii trecute, caravana BytForce a pornit prin județ, unde a poposit la Școala Gimnazială Nr. 1 din Tulcești, apoi la Școala Gimnazială \"Maria Grecu\" din Odaia Manolache și la Școala Gimnazială \"Sf. Nicolae\" din Vânători.\n\n\"Am vorbit despre robotică, despre oportunitățile oferite de educația STEM și despre cum fiecare idee poate deveni realitate cu suficientă pasiune și perseverență. Demonstrația robotului \"Perseus II\" a fost, ca de fiecare dată, momentul cel mai așteptat. Fiecare interacțiune ne convinge că viitorul aparține celor care îndrăznesc să exploreze\", ne-au explicat membrii echipei BytForce.\n\n\"Vor mai face și alte demonstrații, dar ceva mai târziu. Ei lucrează acum la îmbunătățirea robotului pentru etapa finală a campionatului naţional, din 14-16 martie 2025. Așadar, robotul va fi nefuncțional o perioadă, însă după reasamblarea lui vor face din nou programe demonstrative\", ne-a spus profesorul Romeo Zamfir, directorul CNVA Galați și susținătorul echipei ByteForce.",
  "metadata": {
    "original_file": "Viata_Libera_0000.html"
  }
}