{
  "title": "Accident rutier, cu trei victime, în municipiul Tulcea",
  "content": "În această dimineaţă, în jurul orei 05:45, serviciile de urgenţă au fost anunţate prin apel la numărul unic de urgenţă 112 despre faptul că în municipiul Tulcea, pe strada Barajului s-a produs un accident rutier În care a fost implicat un autoturism. \n\n Către locul evenimentului au fost direcţionate din cadrul Detaşamentului de Pompieri Tulcea o ambulanţă SMURD şi autospecială pentru descarcerare, fiind transmise informaţii că un pasager se află încarcerat. De asemenea la locul solicitări au fost direcţionate şi două echipaje medicale din cadrul Serviciului Judeţean de Ambulanţă Tulcea, echipaje ale IPJ Tulcea şi IJJ Tulcea. \n\n \"Odată ajunse la locul solicitării, echipajele de intervenţie au constat că în urma evenimentul rutier au rezultat trei victime, două de sex feminin şi una de sex masculin cu vârste cuprinse între 17 şi 22 de ani. Adolescentul de 17 ani a fost descarcerat de echipajul de pompieri şi predat echipajelor medicale pentru acordarea primului ajutor calificat. Toate cele trei victime au fost transportate la o unitate spitalicească pentru investigaţii şi tratament de specialitate\", transmite sg. maj. Daniel Năstase.",
  "metadata": {
    "original_file": "Monitorul_De_Galati_0132.html"
  }
}