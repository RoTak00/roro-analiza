{
  "title": "VIDEO: Băieţi de 16 şi 17 ani, hoţi în serie din magazine! Percheziţii la Brăila",
  "content": "La data de 31 ianuarie a.c., poliţişti din cadrul Poliţiei Municipiului Brăila - Biroul Investigaţii Criminale au efectuat două percheziţii domiciliare pe raza municipiului Brăila, la imobilele folosite de un tânăr de 17 ani, din satul Viziru, şi un alt tânăr de 16 ani, din Brăila, bănuiţi de săvârşirea a cinci infracţiuni de furt calificat. \n\n În urma activităţilor desfăşurate, poliţiştii au descoperit şi ridicat mai multe bunuri ce ar fi fost sustrase şi i-au reţinut pe tinerii în cauză pe bază de ordonanţă pentru 24 de ore, fiind încarceraţi în Centrul de Reţinere şi Arestare Preventivă Brăila. \n\n Din cercetări a reieşit că, în perioada 01.12.2023-24.01.2024, tânărul de 17 ani, având faţa acoperită, ar fi pătruns prin forţarea uşii de acces, împreună cu tânărul de 16 ani, în mai multe societăţi comerciale din municipiu, de unde ar fi sustras băuturi, bunuri electronice, produse alimentare şi industriale. De asemenea, prin forţarea sistemului de închidere al unor automate de cafea, cei doi tineri ar fi sustras părţi componente ale acestora, caseta cu bancnote şi bani, creând un prejudiciu total în valoare de 15.000 de lei. \n\n Poliţiştii au recuperat în proporţie de 70% prejudiciul, fiind predat persoanelor vătămate. \n\n Joi, 1 februarie a.c., cei doi tineri au fost prezentaţi Parchetului de pe lângă Judecătoria Brăila cu propunere legală.",
  "metadata": {
    "original_file": "Monitorul_De_Galati_0418.html"
  }
}