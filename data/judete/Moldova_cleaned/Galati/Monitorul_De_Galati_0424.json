{
  "title": "Brăila: Arestat după ce a spart în serie geamurile maşinilor ca să fure tot ce găsea de valoare",
  "content": "Poliţiştii din cadrul Biroului Investigaţii Criminale Brăila l-au depistat, în acest weekend, pe raza municipiului, pe un tânăr, în vârstă de 21 de ani, bănuit de comiterea infracţiunilor de furt calificat şi tentativă la furt calificat.\n\nÎn fapt, în perioada 04-27.01.2024, acesta ar fi spart geamurile mai multor autoturisme ce erau parcate pe raza municipiului, cu scopul de a sustrage bunuri din acestea, săvârşind astfel nouă fapte de tentativă la furt calificat şi furt calificat.\n\nTânărul a fost condus la sediul poliţiei pentru audieri, iar în data de 28 ianuarie a.c., poliţiştii l-au reţinut pe bază de ordonanţă pentru 24 de ore, fiind încarcerat în C.R.A.P. Brăila.\n\nÎn această seară, instanţa a admis propunerea Parchetului de pe lângă Judecătoria Brăila şi a dispus faţă de acesta măsura arestării preventive pentru o perioadă de 30 de zile.",
  "metadata": {
    "original_file": "Monitorul_De_Galati_0424.html"
  }
}