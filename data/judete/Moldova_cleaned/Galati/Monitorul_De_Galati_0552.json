{
  "title": "Femeie infectată cu West-Nile a murit la Brăila",
  "content": "Direcţia de Sănătate Publică Brăila a informat Instituţia Prefectului Judeţul Brăila cu privire la confirmarea a două noi cazuri de meningită cu virus West-Nile, la încă două persoane din judeţul Brăila. Este vorba despre Z.F. în vârstă de 83 ani, cu domiciliul şi expunerea în localitatea Ulmu (UAT Ulmu), internată în data de 01.09.2023, pe Secţia de Boli Infecţioase a Spitalului Clinic de Urgenţă Brăila, cu diagnostic de Meningită acută, transferată în data de 02.09.2023 în secţia ATI a Spitalului Clinic de Urgenţă Brăila, cu o formă severă de boală, cu evoluţie nefavorabilă. În data de 04.09.2023 pacienta a decedat; şi de D.S. în vârstă de 62 ani, cu domiciliul în satul Plopi, UAT Măraşu şi expunerea la domiciliul flotant din localitatea Lacu Sărat, la o fermă de bovine, internat în data de 06.09.2023, pe Secţia Boli Infecţioase a Spitalului Clinic de Urgenţă Brăila, cu o formă uşoară de boală, cu evoluţie favorabilă. Menţionăm că acestea sunt cazurile 3 şi 4 confirmate de meningită cu virus West Nile pe teritoriul judeţului Brăila în perioada de supraveghere 5 iunie – 31 octombrie 2023. DSP Brăila recomandă, în cazul simptomelor severe, prezentarea de urgenţă la medic.",
  "metadata": {
    "original_file": "Monitorul_De_Galati_0552.html"
  }
}