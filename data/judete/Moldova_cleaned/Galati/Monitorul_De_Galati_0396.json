{
  "title": "VIDEO: Pacient legat de targă de paznic sub nervii îngrijitoarei, la Spitalul Judeţean Brăila",
  "content": "Ca urmare a imaginilor apărute în spaţiul public, cu privire la faptul că o persoană este imobilizată de angajaţi ai unui spital din municipiu, Compartimentul de Relaţii Publice din cadrul Inspectoratului de Poliţie Judeţean Brăila este abilitat să comunice următoarele: \" La data de 28 februarie a.c., poliţiştii din cadrul Poliţiei Municipiului Brăila - Biroul de Investigaţii Criminale s-au sesizat din oficiu cu privire la săvârşirea infracţiunii de purtare abuzivă de către angajaţi ai unui spital din municipiu. Verificările sunt continuate pentru stabilirea cu exactitate a tuturor împrejurărilor în care a avut loc evenimentul şi a situaţiei de fapt \".\n\nImaginile filmate mai jos ↓ s-au petrecut în Unitatea de Primiri Urgenţe a Spitalului Judeţean Brăila, unde un pacient este legat de către un paznic, în timp ce un cadru medical este supărat că trebuie să îi acorde îngrijiri bărbatului. Deşi în spaţiul public imaginile au creat indignare, reprezentanţii conducerii spitalului de urgenţă le găsesc scuze, atât cadrului medical, care era o îngrijitoare, cât şi paznicului. Le-ar fi luat trei ore să liniştească pacientul de 64 de ani, care avea ciroză hepatică în fază finală, cu afectare şi a encefalului din cauza toxinelor din corp şi agitaţie psihomotorie. Li se pare normal ca paznicul să îl lege, ar fi avut acordul soţiei bărbatului şi a medicului acestuia. Totuşi, se va face o anchetă şi, cel puţin, îngrijitoare va intra în comisia de etică (n.r. de disciplină).",
  "metadata": {
    "original_file": "Monitorul_De_Galati_0396.html"
  }
}