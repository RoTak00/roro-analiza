{
  "title": "Maşini sparte la Galaţi de un bărbat din Bacău",
  "content": "În data de 8 februarie 2024, în baza colaborării poliţiştilor din cadrul Poliţiei Municipiului Galaţi – Biroul Investigaţii Criminale cu cei din cadrul Inspectoratului de Poliţie Judeţean Galaţi – Poliţia Municipiului Bacău – Secţia 2 Poliţie, a fost identificat şi depistat pe raza municipiului Bacău, un bărbat în vârstă de 58 de ani din sat Orăşa, comuna Livezi, judeţul Bacău, suspect de săvârşirea unui număr de cinci infracţiuni de furturi din autoturisme de pe raza municipiului Galaţi, comise în perioada 19 ianuarie 2024 – 5 februarie 2024 şi de două infracţiuni comise pe raza municipiului Bacău, având ca moduri de operare “spargerea geamului” şi “portiere neasigurate”. \n\n În data de 9 februarie 2024, în baza unui mandat de aducere, poliţiştii Biroului Investigaţii Criminale Galaţi l-au preluat pe bărbat de la sediul Inspectoratului de Poliţie Judeţean Bacău şi l-au condus la sediul Poliţiei Municipiului Galaţi, în vederea continuării cercetărilor. \n\n După probatoriul administrat în cauza penală, poliţiştii au luat măsura reţinerii bărbatului pentru 24 de ore, iar în data de 10 februarie 2024, acesta a fost prezentat la Parchetul de pe lângă Judecătoria Galaţi, fiind dispusă măsura arestării preventive pentru o perioadă de 30 de zile.",
  "metadata": {
    "original_file": "Monitorul_De_Galati_0410.html"
  }
}