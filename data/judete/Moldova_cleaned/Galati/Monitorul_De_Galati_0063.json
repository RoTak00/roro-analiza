{
  "title": "Tulcea: Grenadă din al Doilea Război Mondial găsită pe un şantier în oraş (VIDEO)",
  "content": "Echipajul pirotehnic al Inspectoratului pentru Situaţii de Urgenţă „Delta” al judeţului Tulcea a intervenit astăzi, 22 noiembrie 2024, pentru ridicarea unui element de muniţie rămas neexplodat din timpul conflictelor armate, găsit în timpul efectuării unor lucrări în municipiul Tulcea. Echipa pirotehnică a ISU Tulcea s-a deplasat către locul indicat, a identificat elementul ca fiind o grenadă defensivă din timpul celui de al Doilea Război Mondial, pe care l-au ridicat, transportat şi depozitat în condiţii de siguranţă, în vederea distrugerii ulterioare. \n\n \"Chiar dacă elementele de muniţie se află într-o stare avansată de coroziune, ele pot fi încă active, iar în condiţiile în care sunt manevrate necorespunzător, pot provoca adevărate tragedii. Neutralizarea şi distrugerea lor se execută numai de către specialiştii pirotehnicieni din cadrul ISU, care au pregătirea şi dotarea necesare pentru această misiune. Vă reamintim că, în cazul în care găsiţi elemente de muniţie rămase neexplodate, să apelaţi numărul unic pentru apeluri de urgenţă 112. Elementele de muniţie nu trebuie atinse, lovite sau mişcate\", atenționează ISU „Delta” Tulcea.",
  "metadata": {
    "original_file": "Monitorul_De_Galati_0063.html"
  }
}