{
  "title": "Măstăcani: Conducea un ansamblu rutier, fără a deţine categorie corespunzătoare",
  "content": "Poliţiştii de frontieră din cadrul Sectorului Poliţiei de Frontieră Folteşti efectuează cercetări cu privire la un bărbat care conducea un ansamblu rutier, deşi permisul de conducere deţinut nu îi dădea dreptul. \"În data de 12 ianuarie a.c., în jurul orei 23.00, pe timpul desfăşurării unei misiuni specifice de supraveghere în zona de competenţă, un echipaj al poliţiei de frontieră din cadrul Sectorului Poliţiei de Frontieră Folteşti - I.T.P.F. Iaşi, aflat în exercitarea atribuţiilor de serviciu, pe raza localităţii Măstăcani, a efectuat semnalele regulamentare de oprire pentru un ansamblu rutier format dintr-un autoturism care tracta o remorcă, ambele înmatriculate în România, condus de un bărbat, cetăţean român, în vârstă de 22 de ani. Cu ocazia efectuării controlului, conducătorul auto a prezentat un permis de conducere emis de autorităţile din România, valabil pentru categoriile AM, B1, B, dar nu şi pentru categoria BE, necesară conducerii ansamblului rutier respectiv. Persoana în cauză nu s-a informat în mod corect şi complet în prealabil şi a crezut că deţine drept de a conduce un astfel de ansamblu rutier doar cu categoria B. În cauză colegii noştrii efectuează cercetări sub aspectul săvârşirii infracţiunii de conducerea pe drumurile publice a unui vehicul de către o persoană cu permis de conducere necorespunzător categoriei vehiculului respectiv, la finalizare urmând a se lua măsurile legale care vor fi dispuse\", potrivit I.T.P.F. Iaşi.",
  "metadata": {
    "original_file": "Monitorul_De_Galati_0435.html"
  }
}