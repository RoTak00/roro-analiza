{
  "title": "«Mă sinucid!» Bărbat căutat după ce a alertat autorităţile, la Brăila",
  "content": "Un brăilean de 45 de ani este căutat după ce a anunţat autorităţile că se va sinucide. \n\n \"Joi, 06.06.2024, în jurul orei 21.16, la Dispeceratul inspectoratului s-a primit un apel prin care un cetăţean din localitatea Gemenele anunţă că ar avea intenţia să se sinucidă. Au fost alertate forţele de intervenţie, iar în zonă s-au deplasat echipaje din cadrul ISU Brăila (trei echipaje - o ASAS, o autospecială de descarcerare şi o ambulanţă SMURD), IPJ Brăila (un echipaj cu o autospecială), IJJ Brăila (un echipaj cu o autospecială), SAJ Brăila (un echipaj cu ambulanţă) şi SVSU Gemenele (o echipă de voluntari). \n\n Apelantul este un bărbat, în vârstă de 45 ani, a discutat în primă fază cu personalul ISU din Dispecerat, după care a închis telefonul. \n\n Conform informaţiilor primite de la autorităţile locale din Gemenele, acesta locuieşte în localitatea Găvani. Drept urmare, acţiunile de căutare au fost concentrate în localitatea Găvani. \n\n În jurul orei 23.00, bărbatul a fost observat de către doi localnici în timp ce se deplasa către o pădure de la marginea localităţii Găvani. Echipajele au acţionat pentru căutarea şi salvarea acestuia în zona indicată de cei doi localnici. \n\n În această dimineaţă, 07.06.2024, s-a făcut schimbul de efective şi se continuă căutările cu trei echipaje ISU, un echipaj IPJ, un echipaj IJJ şi voluntari de la SVSU Gemenele\", transmit autorităţile. Vom reveni!",
  "metadata": {
    "original_file": "Monitorul_De_Galati_0282.html"
  }
}