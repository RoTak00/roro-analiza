{
  "title": "VIDEO: Bărbat găsit într-o stare de inconştienţă parţială în maşină, ajutat de poliţiştii şi jandarmii brăileni",
  "content": "Bărbat găsit într-o stare de inconştienţă parţială în maşină, ajutat de poliţiştii şi jandarmii brăileni. \"Nu este greu să facem fapte bune. Trebuie doar să fim lângă oamenii de lângă noi şi să ne pese. În urma unui apel la numărul unic de urgenţă 112, patrula mixtă formată din Andrei, de 22 de ani, agent de poliţie din cadrul Poliţiei Municipiului Brăila-Biroul Ordine Publică şi Alexandru de 31 de ani, jandarm din cadrul Detaşamentului 1 Jandarmi Mobil, s-a deplasat pe Bulevardul Dorobanţilor şi au sărit în ajutorul şoferului rămas blocat la volanului autovehiculului personal.\n\nTotul s-a petrecut miercuri, 11 septembrie a.c., în jurul orei 16:30, atunci când cei doi îşi efectuau serviciul de patrulare. În momentul în care au ajuns la faţa locului, colegii noştri au găsit un bărbat în vârstă de 56 de ani care nu era cooperant. Împreună cu echipajul din cadrul I.S.U. Dunărea Brăila au luat decizia de a sparge un geam pentru a-l scoate pe şofer din maşină şi a-i acorda primul ajutor. Graţie inspiraţiei de moment, bărbatul a fost salvat. S-au interesat la spital de starea bărbatului, reuşind sa îl vadă. Fiind conştient, bărbatul le-a mulţumit sincer colegilor noştri, acesta rămânând internat pentru investigaţii amănunţite. Îi felicităm pe colegii noştri care prin acest gest au dat dovadă de empatie şi simţ civic, arătând încă o dată că omenia şi bunătatea sunt uneori îmbrăcate în uniformă\", au transmis autorităţile brăilene. VIDEO, mai jos! *sursa video: Obiectiv Vocea Brăilei",
  "metadata": {
    "original_file": "Monitorul_De_Galati_0173.html"
  }
}