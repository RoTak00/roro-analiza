{
  "title": "CNAIR a câştigat în primă instanţă un proces împotriva antreprenorului Podului de la Brăila",
  "content": "Tribunalul Bucureşti a pronunţat, vineri, 5 ianuarie 2024, soluţia în primă instanţă într-un dosar în care reclamanţi sunt IHI Infrastructure Systems Co LTD şi Asocierea Webuild SPA (Fosta Astaldi SPA) - IHI Infrastructure Systems Co LTD, iar pârât Compania Nationala de Administrare a Infrastructurii Rutiere SA - CNAIR având ca obiect executare contract administrativ. \n\n CNAIR a câştigat în primă instanţă procesul cu antreprenorul obiectivului „Pod suspendat peste Dunăre în zona Brăila”, instanţa de judecată constatând neîndeplinirea obligaţiilor contractuale de către antreprenor şi dreptul CNAIR, în calitate de beneficiar, de a pretinde penalităţi în cuantum de 85,12 milioane de lei pentru 903 zile de întârzieri, au spus pentru economica.net reprezentanţii CNAIR. \n\n „Tribunalul Bucureşti a pronunţat (vineri, 5 ianuarie – n.r.) soluţia în primă instanţă în dosarul nr. 298/3/2022, format ca urmare a formulării cererii de chemare în judecată de către Antreprenor în raport cu Revendicarea Beneficiarului (CNAIR) nr. 6, soluţionată de Inginer în favoarea Companiei. În esenţă, revendicarea priveşte solicitarea de către Beneficiar a penalităţilor de întârziere ca urmare a neîndeplinirii de către Antreprenor a obligaţiilor ce îi reveneau în ceea ce priveşte termenul asumat în activitatea de proiectare, prin nepredarea unor documentaţii de proiectare conforme Contractului (Cerinţelor Beneficiarului şi Studiului de Fezabilitate)”, au explicat reprezentanţii CNAIR. *sursa foto: Facebook - Nica George\n\nCiteşte şi Plângere penală: Podul Suspendat peste Dunăre funcţionează fără autorizaţii",
  "metadata": {
    "original_file": "Monitorul_De_Galati_0447.html"
  }
}