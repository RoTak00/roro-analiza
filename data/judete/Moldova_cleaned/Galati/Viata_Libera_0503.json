{
  "title": "Galaţiul, în topul vânzărilor de terenuri agricole - Viaţa Liberă Galaţi",
  "content": "Galaţiul rămâne în topul judeţelor în care se vând cele mai multe terenuri agricole, în ultima lună a anului 2024 fiind încheiate nu mai puţin de 734 de astfel de tranzacţii.\n\nPe poziţiile următoare, potrivit unui comunicat al Agenției Naționale de Cadastru și Publicitate Imobiliară, s-au situat judeţele Timiș - cu 709 terenuri vândute și Dolj - cu 624. La nivelul întregii țări, peste 57.000 de case, apartamente şi terenuri au fost vândute în decembrie 2024, cu 2.990 mai puţine decât în perioada similară din 2023.\n\nCele mai multe vânzări de imobile au fost înregistrate, luna trecută, în București - 13.257, Ilfov - 3.890 și Timiș - 3.296, iar cele mai puține s-au raportat în Teleorman - 78, Ialomița - 121 și Alba - 319. Pe parcursul întregului an 2024, au fost tranzacționate în total 643.334 de imobile, cu 8.491 mai multe decât în 2023.",
  "metadata": {
    "original_file": "Viata_Libera_0503.html"
  }
}