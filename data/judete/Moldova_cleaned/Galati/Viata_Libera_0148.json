{
  "title": "Autorul unei alarme false cu accident grav, depistat și amendat - Viaţa Liberă Galaţi",
  "content": "Polițiștii au dat de urma individului care pe 19 ianuarie 2025 a pus în alertă toate structurile de intervenție după ce a sunat la 112 și a anunțat că pe raza comunei Smârdan s-a produs un grav accident de circulație, soldat cu multe victime și mașini avariate. La fața locului s-au deplasat pompieri cu echipaje de stingere și descarcerare, ambulanțe, SMURD, inclusiv un echipaj de terapie intensivă, precum și polițişti, pentru a constata că nimic din ceea ce se anunțase nu era adevărat.\n\nÎn urma verificărilor specifice, oamenii legii au reușit să îl identifice pe glumețul care a pus în alertă nejustificată atâtea forțe. Este vorba despe un tânăr de 21 de ani, din Smârdan, care a primit amenda minimă ce se aplică în astfel de situații.\n\n\"În conformitate cu prevederile OUG nr. 34/2008 privind organizarea și funcționarea Sistemului Național Unic pentru Apeluri de Urgență, acesta a fost sancționat contravențional cu amendă în valoare de 2.000 de lei, pentru alertarea falsă a agenţiilor specializate de intervenţie. Pe această cale, amintim cetățenilor că apelarea prin Sistemul Național Unic pentru Apeluri de Urgență 112 trebuie efectuată numai în cazuri de urgență, care necesită intervenția promptă a structurilor specializate pentru asigurarea asistenței imediate în situații în care este periclitată viața, integritatea ori sănătatea cetățeanului, ordinea publică, proprietatea publică sau privată ori mediul\", au transmis reprezentanții IPJ Galați, în cursul zilei de joi, 30 ianuarie. Conform legii, alertarea falsă a agenţiilor specializate de intervenţie constituie contravenție și se sancționează cu amendă de la 2.000 la 4.000 de lei.",
  "metadata": {
    "original_file": "Viata_Libera_0148.html"
  }
}