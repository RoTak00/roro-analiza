{
  "title": "Sărbătoarea Unirii și Identității Naționale - Viaţa Liberă Galaţi",
  "content": "Consiliul Județean Galați, prin Muzeul „Casa Cuza Vodă\", în parteneriat cu Centrul Cultural „Dunărea de Jos\" și Asociația „Danubiana\" Galați, invită gălățenii, iubitori de tradiție și istorie, vineri, 24 ianuarie, începând cu ora 14,00, la celebrarea Zilei Unirii Principatelor Române din 1859, un moment istoric important pentru Națiunea noastră.\n\nCu această ocazie, Asociația „Danubiana\" din Galați va organiza o paradă a uniformelor din timpul domniei lui Alexandru Ioan Cuza, iar muzeografii vor fi ghizi într-o incursiune fascinantă în casa care a aparținut celui ales Domn al celor două Principate. Vizitatorii vor avea ocazia să descopere atmosfera vremii, printr-o experiență de neuitat, ce aduce în prim-plan istoria și tradițiile din acea perioadă. În cadrul evenimentului, se va dansa „Hora Unirii\", un simbol al unității naționale, iar toți cei care vor trece pragul muzeului vor fi întâmpinați cu colaci și mere, așa cum se făcea în trecut, în semn de ospitalitate și respect pentru tradițiile noastre.\n\nAșadar gălățenii sunt așteptați la Muzeul „Casa Cuza Vodă\" din Galați, strada Alexandru Ioan Cuza nr. 80, pentru a împărtășim bucuria și mândria acestui moment istoric!",
  "metadata": {
    "original_file": "Viata_Libera_0190.html"
  }
}