{
  "title": "Galaţi: Autoturism radiat din circulaţie, descoperit pe sensul de ieşire din România",
  "content": "Poliţiştii de frontieră din cadrul Punctului de Trecere a Frontierei Galaţi – rutier au depistat la controlul de frontieră un cetăţean român care intenţiona să scoată din ţară un autoturism radiat din circulaţie, în aceeaşi zi, de autorităţile din România. \" În ziua de 24 august a.c., în jurul orei 11.00, în Punctul de Trecere a Frontierei Galaţi - rutier -I.T.P.F. Iaşi, s-a prezentat pentru efectuarea formalităţilor de control, pentru a ieşi din ţară, un cetăţean român, care tocmai împlinise 25 de ani, conducând un autoturism, înmatriculat în România. La controlul de frontieră, existând suspiciuni cu privire la starea de înmatriculare a autoturismului în cauză, colegii noştri au procedat la efectuarea de verificări suplimentare, în urma cărora au constatat că acesta este radiat din circulaţie de autorităţi începând cu data de 24.08.2023. Cu privire la cele constatate, tânărul a declarat că nu are cunoştinţă despre faptul că autoturismul a fost radiat din circulaţie, deşi pe timpul cercetărilor acesta le-a prezentat colegilor noştri certificatul de radiere pentru mijlocul de transport \", potrivit I.T.P.F. Iaşi. În cauză, poliţiştii de frontieră efectuează cercetări sub aspectul săvârşirii infracţiunii de punerea în circulaţie sau conducerea pe drumurile publice a unui vehicul neînmatriculat, la finalizare urmând a fi dispuse măsurile legale care se impun.",
  "metadata": {
    "original_file": "Monitorul_De_Galati_0573.html"
  }
}