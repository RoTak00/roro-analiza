{
  "title": "Brăila: Hoţi de cabluri electrice arestaţi la domiciliu (VIDEO)",
  "content": "Identificaţi de poliţişti şi reţinuţi pentru furt calificat. \n\n \"La data de 19 decembrie a.c., poliţişti din cadrul Poliţiei Municipiului Brăila - Biroul Investigaţii Criminale, au efectuat două percheziţii domiciliare la imobilele folosite de doi bărbaţi, de 37 şi 39 de ani, ambii din municipiul Brăila, bănuiţi de săvârşirea infracţiunii furt calificat. \n\n În urma probatoriului administrat, poliţiştii i-au reţinut pe aceştia pe bază de ordonanţă pentru 24 de ore. \n\n Din cercetări a reieşit că, la data de 18 noiembrie a.c., cei doi bărbaţi, prin escaladarea gardului şi forţarea uşilor de acces, ar fi pătruns în incinta unei societăţi comerciale din municipiu şi ar fi sustras cabluri electrice, creând un prejudiciu de peste 20.000 de lei\", informa miercuri, IPJ Brăila. \n\n Miercuri, 20 decembrie a.c., Judecătoria Brăila a admis propunerea Parchetului de pe lângă Judecătoria Brăila şi a dispus măsura arestului la domiciliu faţă de cei doi bărbaţi. VIDEO, mai jos! ↓",
  "metadata": {
    "original_file": "Monitorul_De_Galati_0455.html"
  }
}