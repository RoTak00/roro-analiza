{
  "title": "Jandarmii constănţeni sar în ajutorul sinistraţilor din Galaţi",
  "content": "Suplimentarea forţelor de jandarmerie pentru zonele afectate de inundaţii! Ca urmare a instituirii stării de alertă la nivelul judeţului Galaţi , la ordinul inspectorului general al Jandarmeriei Române şi cu aprobarea Ministerului Afacerilor Interne, efectivele de jandarmi care acţionează în zona inundată au fost suplimentate cu 45 de jandarmi din cadrul Grupării de Jandarmi Mobile Constanţa. \n\n \"Astfel, până marţi, 25 septembrie, cei 45 de jandarmi constănţeni vor suplimenta forţele noastre de ordine, iar împreună cu poliţia vor trece la menţinerea ordinii publice în următoarele localităţi: Slobozia Conachi, Cuza Vodă, Pechea, Costache Negri şi Cudalbi. Începând de mâine, misiunile noastre vizează: \n\n - menţinerea ordinii publice în localităţile şi zonele afectate; \n\n - intensificarea măsurilor de prevenire şi combatere a infracţiunilor sau altor manifestări antisociale; \n\n - asigurarea măsurilor de ordine publică pe timpul distribuirii de către autorităţile locale a ajutoarelor către populaţie\", informează Jandarmeria Galaţi.",
  "metadata": {
    "original_file": "Monitorul_De_Galati_0162.html"
  }
}