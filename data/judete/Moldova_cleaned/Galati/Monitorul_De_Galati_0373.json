{
  "title": "Cu coşul plin, a vrut să plece fără să plătească! Incident la un hipermarket din Tulcea",
  "content": "A umplut coşul de cumpărături cu produse de pe rafturile unui hipermarket, în valoare de peste 800 de lei şi a vrut să plece cu acestea fără să le achite. \n\n Totul s-a întâmplat ieri, 21 martie, când, jandarmii din cadrul Inspectoratului de Jandarmi Judeţean Tulcea au fost sesizaţi, prin intermediul Serviciului Naţional Unic pentru Apeluri de Urgenţă 112, cu privire la faptul că o femeie a sustras diverse obiecte din incinta unei societăţi comerciale, fără intenţia de a le plăti. \n\n Un angajat al societăţii comerciale a declarat faptul că, în timp ce executa serviciul, a auzit alarma care s-a declanşat după ce o femeie a încercat să iasă prin punctul de intrare în magazin cu un coş de cumpărături fără să achite contravaloarea acestora la casa de marcat. \n\n Întrebată de jandarmi, femeia în cauză, în vârstă de 18 ani, a declarat că a sustras mai multe produse alimentare în valoare de peste 800 de lei fără intenţia de a le plăti. Ea a menţionat că a încercat să iasă prin punctul de intrare în magazin pentru a evita casele de marcat, însă s-a declanşat alarma, a abandonat coşul de cumpărături şi a fugit în interiorul magazinului. A aşteptat un timp pentru a se opri alarma, a sustras alte produse de pe raft, a aşteptat să se deschidă porţile de intrare în magazin şi a ieşit, însă a fost oprită de agentul de pază, care a observat că unele produse din coş aveau ambalajele rupte, fără a fi plătite la casa de marcat. \n\n Jandarmii au întocmit actele de sesizare pentru infracţiunea de furt.",
  "metadata": {
    "original_file": "Monitorul_De_Galati_0373.html"
  }
}