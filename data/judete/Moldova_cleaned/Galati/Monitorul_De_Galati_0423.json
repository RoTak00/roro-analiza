{
  "title": "VIDEO: Incendiu într-un bloc din Tecuci",
  "content": "În această seară, Dispeceratul 112 a fost alertat despre un incendiu de apartament, pe Aleea Ştrandului din Tecuci. S-au deplasat de urgenţă două autospeciale de stingere de la Detasamentul de Pompieri Tecuci şi un echipaj SAJ Galaţi. \n\n Când au ajuns la locul evenimentului, pompierii au constatat că nu mai există riscul de incendiu, însă pe holul blocului de locuinţe, locatarii scoseseră trupul proprietarului care prezenta arsuri de gradul III şi IV pe tot corpul. \n\n Bărbatul inconştient a fost predat echipajului SAJ care l-a transportat iniţial la Spitalul din Tecuci. \n\n Ulterior, s-a luat decizia transferului de la Spitalul Municipal Tecuci la Spitalul Judeţean Galaţi, astfel încât în aceste momente se deplasează echipajul SMURD de la Detaşamentul de Pompieri Galaţi. \n\n Cauza probabilă a incendiului urmează să fie stabilită de organele abilitate.",
  "metadata": {
    "original_file": "Monitorul_De_Galati_0423.html"
  }
}