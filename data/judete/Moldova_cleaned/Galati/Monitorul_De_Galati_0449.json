{
  "title": "A căzut cu mașina în Dunăre",
  "content": "S-a întâmplat la Brăila, unde, în această seară, 5 ianuarie a.c., în jurul orei 21:00, polițiștii au fost sesizați cu privire la faptul că o mașină ce era staționată pe Faleza Dunării ar fi căzut în apă. \n\n Polițiștii s-au deplasat imediat la fața locului, unde i-au identificat pe doi tineri, ambii în vârstă de 18 ani. \n\n Din primele date, s-a constat faptul că unul dintre tineri, cu acordul prietenului său, s-ar fi urcat la volanul mașinii acestuia, moment în care a efectuat manevra de mers cu spatele, căzând cu mașina în apă. \n\n Tânărul a reușit să iasă din mașină, în urma evenimentului rezultând doar pagube materiale. \n\n În urma verificărilor efectuate în baza de date, polițiștii au constatat faptul că tânărul care s-a urcat la volanul autoturismului nu posedă permis de conducere pentru nicio categorie de vehicule. \n\n Ambii tineri au fost testați cu aparatul etilotest, rezultatele fiind zero. \n\n În cauză a fost întocmit dosar penal în care sunt continuate cercetările sub aspectul săvârșirii infracțiunilor de conducere a unui vehicul fără permis de conducere și încredințarea autoturismul unei persoane care nu deține permis de conducere.",
  "metadata": {
    "original_file": "Monitorul_De_Galati_0449.html"
  }
}