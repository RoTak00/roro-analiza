{
  "title": "Poliția Rutieră, peste 800 de sancțiuni, în numai câteva zile. Polițiștii au reținut 75 de permise, dintre care 21 pentru alcool la volan",
  "content": "Pentru a spori siguranța rutieră și pentru a reduce numărul de accidente de circulație, polițiștii Serviciului Rutier Bacău au acționat pe drumurile publice din județ pentru combaterea conducerii autovehiculelor de către persoane aflate sub influența băuturilor alcoolice sau a substanțelor psihoactive.\n\nÎn perioada 19-25 august 2024, polițiștii rutieri din Bacău, sub coordonarea Direcției Rutiere din cadrul Inspectoratului General al Poliției Române au acționat cu aparatele din dotare pentru prevenirea și combaterea consumului de alcool sau droguri.\n\nÎn urma activităților desfășurate la nivel județean, polițiștii au aplicat 807 sancțiuni contravenționale la regimul rutier, din care 10 pentru conducerea unui autovehicul sub influența alcoolului.\n\nDe asemenea, polițiștii au reținut 75 de permise de conducere, din care 21 pentru consum de alcool la volan.\n\nAstfel de acțiuni vor continua și sunt menite să asigure un nivel ridicat de siguranță pe drumurile publice, protejând atât șoferii, cât și ceilalți participanți la trafic. (sursa: comunicat de presă)",
  "metadata": {
    "original_file": "Ziarul_De_Bacau_0165.html"
  }
}