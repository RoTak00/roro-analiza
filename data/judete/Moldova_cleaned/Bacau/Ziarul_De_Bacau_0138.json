{
  "title": "VIDEO - Autostrada A7: Progres remarcabil al UMB, în doar o săptămână, la \"Cocoașa de la Focșani\"",
  "content": "Pasionații de infrastructură au postat luni imagini de pe șantierul lotului 4 Mândrești Munteni – Focșani Nord al A7 Buzău – Focșani. În imagini se observă cum a progresat UMB în circa o săptămână la „Cocoașa de la Focșani”, cel mai avansat lot al său din Autostrada Moldovei A7.\n\nPrimele inaugurări pe Autostrada Moldovei A7 vor avea loc anul acesta pe loturi construite de UMB, din tronsonul Buzău – Focșani, au spus luna trecută pentru ECONOMICA.NET reprezentanți ai Companiei Naționale de Administrare a Infrastructurii Rutiere (CNAIR).\n\nTot în luna august, ministrul Transporturilor Sorin Grindeanu prezenta calendarul inaugurărilor pe tronsonul Buzău – Focșani al Autostrăzii Moldovei. Potrivit lui, în octombrie și noiembrie urmează să fie date în trafic loturile ce însumează 82 de kilometri.\n\n„Lotul 1 și 2, adică de la Buzău la Râmnicu Sărat, mai puțin podul (peste Buzău – n.r.), și lotul 4, cel din jurul Focșani-ului, acea cocoașă, vor fi date în circulație undeva la jumătatea lunii octombrie. Diferența, adică podul de aici, și lotul 3, undeva pe finalul lunii noiembrie”, preconiza ministrul Transporturilor.\n\nUMB construiește 10 loturi din cele 13 ale A7 Ploiești – Pașcani, finanțate prin PNRR.",
  "metadata": {
    "original_file": "Ziarul_De_Bacau_0138.html"
  }
}