{
  "title": "Alertă alimentară! Carrefour retrage un cașcaval marcă proprie, infectat cu o bacterie periculoasă",
  "content": "Carrefour România retrage de la comercializare „Caşcaval din lapte de vacă”, în ambalaj de 400 de grame, sub brandul Carrefour Classic (marca proprie), după ce în produs a fost identificată prezența unei bacterii periculoase, respectiv Listeria monocytogenes.\n\nListeria este o bacterie gram-pozitivă, care cauzează listerioză, boală potenţial gravă, cu un timp de incubaţie de până la opt săptămâni, arată reprezentanţii ANSVSA.\n\nConsumatorii care au cumpărat din lotul 200 BT246, cu data limită de consum 18.07.2025 sunt avertizați să nu consume, să arunce/distrugă produsul sau să meargă cu el în magazinul de unde l-au cumpărat. Contravaloarea produselor va fi returnată de Carrefour fără a fi necesar bonul fiscal.\n\nPersoanele care au consumat deja produsul și se confruntă cu febră simplă sau însoțită de dureri de cap, greață/vărsături sau diaree (simptome ce pot sugera listerioza) sunt încurajați să consulte medicul și să raporteze consumul.",
  "metadata": {
    "original_file": "Ziarul_De_Bacau_0085.html"
  }
}