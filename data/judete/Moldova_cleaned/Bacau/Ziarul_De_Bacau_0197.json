{
  "title": "Dosar penal pentru un bărbat din municipiul Bacău, racordat ilegal la rețeaua electrică",
  "content": "Locuința unui bărbat de 62 de ani, din muncipiul Bacău, a fost verificată de polițiștii Secției 1 Poliție Bacău și reprezentanții unei companii de furnizare a energiei electrice din județ, care au constatat că există o racordare ilegală la rețeaua electrică.\n\nÎn urma verificărilor a reieșit faptul că, imobilul era branșat ilegal la rețeaua de energie electrică, consumul nefiind înregistrat şi facturat, prejudiciul creat fiind de peste 10.000 de lei.\n\nÎn cauză a fost întocmit dosar penal sub aspectul săvârşirii infracţiunilor de executarea şi folosirea de instalaţii electrice clandestine şi furt de energie electrică.\n\n„Reamintim cetățenilor faptul că intervenţiile neautorizate în instalaţiile de distribuţie a energiei electrice sau gaze naturale reprezintă un real pericol pentru cei implicaţi în astfel de acţiuni. Totodată, acestea au un impact direct, atât asupra persoanelor aflate în vecinătate, cât şi a consumatorilor, existând risc de electrocutare, explozii, incendii”, transmit polițiștii.",
  "metadata": {
    "original_file": "Ziarul_De_Bacau_0197.html"
  }
}