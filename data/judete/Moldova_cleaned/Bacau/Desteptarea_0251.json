{
  "title": "În doar două zile, triplă lansare de carte a scriitoarei oneștene, Gabriela Gîrmacea, la cel mai citit târg de carte din România!",
  "content": "Așa cum ne-a obișnuit în ultimii ani, scriitoarea oneșteană, prof. dr. Gabriela Gîrmacea (de la Colegiul Naţional ,,Grigore Moisil” din Oneşti), ne oferă noi și plăcute surprize editoriale, spre mândria și bucuria băcăuanilor.\n\nNu cu mult timp în urmă, la Târgul de carte ,,Gaudeamus”, care a avut loc în București, între 4 – 8 decembrie 2024, scriitoarea Gabriela Gîrmacea a reușit performanța de a-și lansa în zilele de 6 și 7 decembrie, ultimele trei cărți ale sale: ,,Vasile Alecsandri – Viața și opera”, Editura ,,Didactica Publishing House” din București (6 decembrie și a șasea carte din seria ,,Biografii); ,,Cărțile copilăriei noastre” (coordonator), Editura ,,Magic Print” din Onești (6 decembrie); ,,Regina Maria -Viața și opera”, Editura ,,Didactica Publishing House” (7 decembrie și a șaptea și cea mai recentă carte din seria ,,Biografii”).\n\nCa un preambul la cele petrecute la ,,Gaudeamus”, în luna noiembrie, scriitoarea Gabriela Gârmacea, lansa, la Librăria ,,Cărturești” din Arena Mall Bacău, volumul ,,Petre Ispirescu -Viața și opera”, unde i-a avut ca invitați pe dna Carmen Mihalache, redactor-șef al revistei ,,Ateneu” din Bacău și pe, conf. univ. dr. Ioan Dănilă, de la Universitatea ,,Vasile Alecsandri” din Bacău.\n\nAcest al șaptelea volum, semnat de Gabriela Gârmacea și intitulat ,,Regina Maria -Viața și opera” s-a aflat pe rafturile de la ,,Gaudeamus”, cu doar câteva zile înainte de a intra în 2025, declarat ,,Anul omagial Regina Maria”.\n\nPotrivit Editurii ,,Didactica Publishing House”, cartea oferă o perspectivă amplă și detaliată asupra uneia dintre cele mai carismatice și influente personalități din istoria modernă a României. Lucrarea explorează cele mai importante momente din viața Reginei Maria, cu un accent deosebit pus pe contribuțiile sale politice, culturale și sociale, dar și pe rolul său crucial în promovarea intereselor României pe scena internațională, atât prin susținerea Marii Uniri, precum și prin sprijinul necondiționat oferit României în momente de criză, cum ar fi Primul Război Mondial.\n\nEditată în condiții grafice excelente, cartea conține imagini de epocă și documente ilustrative, care reușește să-i aducă un plus de autenticitate și profunzime, iar la finalul ei se află atașată și o broșură cu povestirea ,,Insula Șarpelui”.\n\n,,Prin stilul său captivant și accesibil, lucrarea devine o resursă valoroasă atât pentru pasionații de istorie, cât și pentru cititorii care doresc să descopere mai multe despre Regina Maria, femeia din spatele coroanei. ` Regina Maria – Viața și Opera` este mai mult decât o biografie; este o celebrare a unei vieți extraordinare dedicate unei țări și unui ideal”, se arată pe pagina de Facebook a editurii. Potrivit aceleiași pagini, după cinci zile de târg de carte, preferințele celor care au vizitat standul Editurii ,,Didactica Publishing House” s-au îndreptat și către această carte, care s-a aflat pe locul opt în într-un top zece al editurii, la categoria ,,non-ficțiune”.\n\nIată și câteva impresii culese de la invitații evenimentului de lansare a cărții ,,Regina Maria -Viața și opera” (selectiv):\n\n,,În afară de informația extraordinar de bine selectată, ca să ajungă la grupul țintă, doamna profesoară Gîrmacea are mai multe calități: în primul rând aș evidenția calitatea sa didactică, pentru că știe să accesibilizeze textul și să ajungă astfel, nu doar le elevi, ci și la alte categorii de cititori, prin felul în care știe să prezinte personajul principal al cărții”, a afirmat prof. univ. dr. Carmen Bulzan, scriitoare, poetă, traducătoare, membră a Uniunii Scriitorilor din România.\n\n,,Deși unii tind să spună că s-au scris multe despre Regina Maria, iată că această carte ne oferă o revelație, cu stilul ei inedit și nou, care produce interes și prinde foarte bine nu doar în procesul educațional al tinerei generații, ci și în cel al completării cunoștințelor despre istoria și cultura poporului român”, a spus dl general dr. Vasile-Jenică Apostol.\n\n,,Așa cum a procedat și în cazul celorlalte biografii, Gabriela Gîrmacea a reușit să separe întotdeauna, omul de imaginea publică, iar ceea ce trebuie subliniat cu privire la această carte este complexitatea Reginei Maria, un om alcătuit, deopotrivă, din sensibilitate și tenacitate, din simț creativ dar și pragmatic, dintr-o credință nestrămutată în Dumnezeu și în neamul românesc, pe care a ajuns să-l iubească nu doar din simțul datoriei, ci cu tot sufletul”, a spus și prof. dr. Elena-Ruxandra Petre, de la Liceul Teoretic ,,Dimitrie Bolintineanu” din București.\n\nLa finalul evenimentului, scriitoarea Gabriela Gîrmacea a ținut să precizeze următoarele: ,,Mulțumesc pentru gândurile invitaților de astăzi cu privire la o nouă apariție editorială în colecția `Biografii`, cea de-a șaptea. Intenția mea și a editurii este aceea de a prezenta personalități ale culturii române, într-o abordare conceptuală nouă, atractivă, în special pentru cei tineri, dincolo de șabloanele pe care le folosim când ne referim la acestea, în cazul de față, Regina Maria. Eu vă mulțumesc foarte mult că m-ați însoțit astăzi la acest eveniment special, dedicat Reginei Maria. Să nu uităm că anul 2025, care ne așteaptă peste câteva zile, va fi unul omagial și vă propun să încercăm și noi să călătorim pe urmele Reginei Maria, atât în țară, cât și la Balcic, pentru a o redescoperi”.\n\nCele șapte cărți din seria ,,Biografii” editate sub semnătura scriitoarei Gabriela Gârmacea, îi prezintă pe Mihai Eminescu, Ion Luca Caragiale, Ciprian Porumbescu, Ion Creangă, Petre Ispirescu, Vasile Alecsandri și Regina Maria.\n\nFilmele ultimelor două lansări din seria ,,Biografii” mai sus amintite, pot fi urmărite pe pagina de Facebook a Editurii ,,Didactica Publishing House”, la și la",
  "metadata": {
    "original_file": "Desteptarea_0251.html"
  }
}