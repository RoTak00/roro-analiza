{
  "title": "Elevi jandarmi, în practică la Inspectoratul de Jandarmi Județean Bacău",
  "content": "Începând cu data de 8 ianuarie 2025, Inspectoratul de Jandarmi Județean Bacău primește 20 de elevi ai Școlii Militare de Subofițeri Jandarmi „Petru Rareș” din Fălticeni pentru un stagiu de practică menit să le consolideze cunoștințele teoretice și practice.\n\nTinerii jandarmi vor avea oportunitatea să învețe direct de la cadre militare cu vastă experiență, participând activ la misiunile specifice de pază și protecție instituțională desfășurate de unitate.\n\nStagiul de practică reprezintă o etapă esențială în formarea profesională a viitorilor subofițeri jandarmi, oferindu-le ocazia de a aplica în teren noțiunile asimilate în cadrul școlii.\n\nInspectoratul de Jandarmi Județean Bacău le urează mult succes în această etapă de pregătire și îi asigură de sprijinul întregului colectiv.\n\nAceastă experiență îi va ajuta să devină adevărați profesioniști în domeniul lor, contribuind la menținerea ordinii publice și la siguranța comunității.",
  "metadata": {
    "original_file": "Desteptarea_0162.html"
  }
}