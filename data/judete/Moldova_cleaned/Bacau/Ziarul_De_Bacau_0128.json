{
  "title": "Polițiștii au găsit peste 4 kilograme de muniție, în cadrul perchezițiilor domiciliare din județul Bacău",
  "content": "Mai multe razii de amploare au avut loc vineri dimineață , și în județul Bacău, într-un dosar în care este anchetată activitatea unui site care a vândut în România arme și muniții.\n\nPolițiștii Serviciului Arme, Explozivi și Substanțe Periculoase Bacău, cei din cadrul Serviciului Investigații Criminale Bacău și cei din cadrul Poliției municipiului Moinești, sub coordonarea Direcției Arme, Explozivi și Substanțe Periculoase – I.G.P.R., au pus în executare 8 mandate de percheziție domiciliară, în județul Bacău.\n\nÎn urma activităților desfășurate, polițiștii au descoperit și ridicat de la domiciliile a 5 bărbați cu vârste cuprinse între 25 și 45 de ani din municipiile Bacău și Moinești, orașul Buhuși și comuna Letea Veche, 15 arme neletale supuse autorizării, 6 arbalete supuse notificării și aproximativ 4 kg de muniție de diferite calibre, toate deținute ilegal.\n\nArmele și muniția descoperite au fost ridicate de polițiști în vederea continuării cercetărilor, sub aspectul săvârșirii infracțiunii de nerespectarea regimului armelor și al munițiilor.",
  "metadata": {
    "original_file": "Ziarul_De_Bacau_0128.html"
  }
}