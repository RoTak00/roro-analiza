{
  "title": "Lebădă salvată cu propriile puteri la Insula de Agrement din Bacău, după ce a agățat un pilker",
  "content": "O lebădă de pe Insula de Agrement din Bacău a trecut printr-o situație neobișnuită după ce a agățat în cioc un pilker – un tip de momeală artificială folosită în pescuit, de obicei confecționată din metal, care imită mișcarea peștilor.\n\nIncidentul a fost observat de băcăuani aflați la plimbare sau la pescuit, aceștia alertând autoritățile și încercând să ajute pasărea.\n\nConform comunicatului emis de CRE Bacău (Centrul Regional de Ecologie), mai multe persoane, inclusiv membri ai echipei CRE, au încercat să prindă lebăda pentru a o elibera, dar fără succes. Din fericire, pasărea a reușit să scape singură în timpul nopții, eliberându-se de pilker.\n\nIncidentul atrage atenția asupra utilizării cârligelor și ancorelor de pescuit fără barbetă – o măsură adoptată în unele zone ale lumii pentru a reduce riscul rănirii peștilor sau altor viețuitoare acvatice. Cârligele fără barbetă sunt mai ușor de îndepărtat, oferind o șansă mai mare animalelor de a scăpa nevătămate.\n\nCRE Bacău subliniază că utilizarea acestor tipuri de cârlige rămâne o opțiune personală pentru pescari, fiind recomandată în special celor care practică pescuitul sportiv și doresc să minimizeze impactul asupra mediului.\n\nAceastă întâmplare reprezintă un nou semnal de alarmă privind protecția faunei sălbatice și a ecosistemului lacului de agrement.",
  "metadata": {
    "original_file": "Desteptarea_0235.html"
  }
}