{
  "title": "ULTIMA ORĂ! Dispar cozile la graniță! România intră complet în Schengen, de la 1 ianuarie",
  "content": "Miniştrii de interne din ţările UE au aprobat joi dimineaţa, la Bruxelles, aderarea României şi Bulgariei la spaţiul Schengen cu frontierele terestre, începând de la 1 ianuarie 2025\n\n„Decizia de azi (joi) înseamnă că începând de la 1 ianuarie 2025, cetăţenii pot circula fără controale la frontiera terestră către şi între Bulgaria şi România”, a anunțat joi Comisia Europeană, evocând decizia Consilului din decembrie de a primi România şi Bulgaria în spaţiul Schengen, potrivit News.ro .\n\nCele două state membre ale Uniunii Europene (UE) „au adoptat toate măsurile necesare pentru a asigura o aplicare armonioasă a regulilor Schengen începând de la 31 martie 2024”, a mai anunțat Comisia.\n\nComitetul Reprezentanţilor Permanenţi ai Guvernelor din statele membre ale Uniunii Europene (COREPER) a agreat, la 27 noiembrie 2024, aderarea României la Spaţiul Schengen şi cu frontierele terestre, începând cu 1 ianuarie 2025. Controalele la frontierele aeriene şi maritime interne cu Bulgaria şi România au fost eliminate începând cu 31 martie 2024\n\nMinistrul de Interne Cătălin Predoiu a anunțat joi într-o intervenție la Digi24 că la granițele terestre vor avea loc de la 1 ianuarie doar controale aleatorii.\n\n„Controalele nu se mai fac așa cum se fac azi. Ele sunt eliminate. Controalele care se mai fac vor fi aleatorii, pe bază de analiză de risc, pe bază de informații. Și în mod firesc, aceste cozi (de la graniță) vor dispărea”, a declarat Predoiu.",
  "metadata": {
    "original_file": "Ziarul_De_Bacau_0059.html"
  }
}