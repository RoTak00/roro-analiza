{
  "title": "A furat o mașină dintr-o benzinărie, o bicicletă și mai multe bunuri dintr-un magazin. Totul, în mai puțin de două zile",
  "content": "Pe 29 ianuarie, polițiștii Secției 1 Poliție Bacău, sub coordonarea Parchetului de pe lângă Judecătoria Bacău au reținut, pentru 24 de ore, un bărbat de 32 de ani, din municipiu, bănuit de comiterea mai multor infracțiuni de furt și furt calificat.\n\nPolițiștii au fost sesizați despre faptul că, în noaptea de 28/29 ianuarie, persoane necunoscute ar fi sustras mai multe bunuri dintr-un supermarket din municipiu. În urma activităților investigativ-operative, polițiștii au identificat un bărbat de 32 de ani, din municipiu, bănuit de comiterea faptei.\n\nApoi, pe 29 ianuarie, în jurul orei 19.00, o patrulă de ordine publică din cadrul Secției 1 Poliție Bacău l-a depistat în flagrant delict pe cel în cauză, după ce ar fi sustras o bicicletă. Din cercetări a mai reieșit că bărbatul ar fi furat, pe 28 ianuarie, și un autoturism dintr-o benzinărie, cu care a provocat un accident soldat cu pagube materiale. Prejudiciul creat este de aproximativ 30.000 de lei.\n\nDupă administrarea probatoriului, bărbatul a fost reținut pentru 24 de ore. Ulterior, acesta a fost prezentat instanței de judecată care a dispus arestarea preventivă pentru 30 de zile.",
  "metadata": {
    "original_file": "Ziarul_De_Bacau_0000.html"
  }
}