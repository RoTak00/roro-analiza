{
  "title": "Avertizare meteo: Cod Galben de furtuni și Cod Portocaliu de ploi în Bacău. Vor fi averse torențiale, intensificări ale vântului cu rafale de 50-70 km/h și descărcări electrice",
  "content": "Administrația Națională de Meteorologie a emis o avertizare de Cod Galben de furtuni , valabilă până mâine dimineață, în cea mai mare parte a țării, inclusiv județul Bacău. La munte, în sudul Banatului, în Oltenia, Maramureș, Moldova, Muntenia, în Dobrogea continentală și în cea mai mare parte a Transilvaniei vremea va fi instabilă.\n\nInstabilitatea se va manifesta la început în zonele montane, iar spre seară și noaptea și în celelalte regiuni. Vor fi averse torențiale, intensificări ale vântului și descărcări electrice. În intervale scurte de timp sau prin acumulare cantitățile de apă vor fi de 20-30 l/mp și izolat de peste 40 l/mp. Pe alocuri vor fi vijelii (rafale în general de 50-70 km/h) și căderi de grindină. Meteorologii au transmis că instabilitatea atmosferică se va menține accentuată și în următoarele două zile, în cea mare parte a țării.\n\nDe asemenea, azi, în intervalul 12:00-21:00, este valabil un Cod Portocaliu de ploi , pentru sud-vestul Transilvaniei și pe arii extinse la munte. În aceste teritorii vor fi perioade cu averse torențiale. În intervale scurte de timp sau prin acumulare cantitățile de apă vor fi de 30-40 l/mp și pe arii restrânse de peste 50-70 l/mp.",
  "metadata": {
    "original_file": "Ziarul_De_Bacau_0202.html"
  }
}