{
  "title": "Avertizare meteo: Cod galben de instabilitate atmosferică accentuată pentru județul Bacău",
  "content": "Administraţia Naţională de Meteorologie a emis, sâmbătă dimineaţa, o avertizare Cod portocaliu de instabilitate atmosferică accentuată pentru 12 judeţe, valabilă până duminică la ora 06:00. Județul Bacău va fi sub Cod galben până duminică la ora 10:00.\n\nPotrivit meteorologilor, în intervalul 22 iunie, ora 15:00 – 23 iunie, ora 06:00, în Crişana, Maramureş, local în Banat şi Transilvania, precum şi în nord-vestul Moldovei vor fi perioade cu vijelii puternice, cu viteze la rafală în general de 70…90 km/h, grindină de medii şi mari dimensiuni, averse torenţiale şi descărcări electrice. În intervale scurte de timp sau prin acumulare cantităţile de apă vor fi de 25…40 l/mp şi izolat peste 50 l/mp.\n\nMeteorologii au emis şi o avertizare Cod Galben de instabilitate atmosferică, valabilă în intervalul 22 iunie, ora 15:00 – 23 iunie, ora 10:00.\n\nAstfel, în Banat, Crişana, Maramureş, Transilvania, precum şi în jumătatea de nord a Moldovei vor fi perioade cu instabilitate atmosferică. Aceasta se va manifesta prin averse, intensificări de scurtă durată ale vântului (rafale de 50…70 km/h), vijelii, grindină şi descărcări electrice. În intervale scurte de timp sau prin acumulare cantităţile de apă vor fi de 15…25 l/mp şi izolat de peste 30…40 l/mp.\n\nConform ANM, sunt vizate de avertizările Cod portocaliu şi Cod Galben judeţele: Alba, Botoşani, Hunedoara, Neamţ, Timiş, Arad, Braşov, Harghita, Sibiu, Bacău , Cluj, Iaşi, Sălaj, Bihor, Caraş-Severin, Maramureş, Satu-Mare, Bistriţa-Năsăud, Covasna, Mureş, Suceava.",
  "metadata": {
    "original_file": "Ziarul_De_Bacau_0224.html"
  }
}