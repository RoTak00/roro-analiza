{
  "title": "Acțiune a polițiștilor de la rutieră: au fost vizați șoferii de taxiuri, microbuze și autocare",
  "content": "Poliţiştii rutieri au oprit în trafic autobuze, microbuze, precum şi alte autovehicule de transport persoane. Activităţile au vizat combaterea încălcării normelor legale privind circulația pe drumurile publice de către conducătorii autovehiculelor destinate transportului public de persoane.\n\nPe data de 13 ianuarie, Direcţia Rutieră a Poliţiei Române a desfășurat, la nivel naţional, o acţiune pentru prevenirea accidentelor rutiere produse, în special, din cauza nerespectării regulilor de circulație de conducătorii autovehiculelor de transport public de persoane.\n\nControalele polițiștilor au urmărit respectarea, de către șoferii profesioniști, a limitelor legale de viteză, utilizarea centurilor de siguranță, verificarea documentelor obligatorii ale conducătorilor auto și ale autovehiculelor.\n\nÎn urma acţiunii care a avut loc şi pe principalele artere rutiere din judeţul Bacău, poliţiştii au oprit pentru control peste 100 de mijloace de transport de persoane. Astfel, ca urmare a neregulilor constatate, poliţiştii au aplicat 73 de sancțiuni contravenționale și au retras un certificat de înmatriculare.\n\nActivitățile desfășurate au vizat diminuarea riscului rutier, prin prevenirea şi combaterea principalelor cauze generatoare de evenimente rutiere grave.",
  "metadata": {
    "original_file": "Ziarul_De_Bacau_0024.html"
  }
}