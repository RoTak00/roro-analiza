{
  "title": "Adolescent reținut de polițiști după ce a condus fără permis un autoturism furat și a intrat într-un stâlp",
  "content": "Polițiștii Secției 8 Poliție Rurală Buhoci au fost sesizați despre faptul că, în comuna Gioseni s-a produs un eveniment rutier soldat cu pagube materiale.\n\nDin cercetări a reieșit faptul că, în noaptea de 9/10 august a.c., un tânăr de 17 ani din comuna Tamași, ar fi sustras un autoturism din comuna Gioseni și l-ar fi condus pe drumul județean din localitate, iar într-o curbă la dreapta ar fi pierdut controlul direcției de deplasare intrând în coliziune cu un stâlp din lemn.\n\nDin verificările efectuate în baza de date a rezultat că, adolescentul nu deține permis de conducere pentru nicio categorie de vehicule.\n\nLuni, 12 august 2024, după administrarea probatoriului, polițiștii au luat măsura reținerii tânărului pentru 24 de ore și l-au introdus în Arestul I.P.J. Bacău.\n\nCercetările sunt continuate în cadrul unui dosar penal sub aspectul săvârșirii infracțiunilor de conducerea unui autovehicul pe drumurile publice fără permis și furt în scop de folosință.",
  "metadata": {
    "original_file": "Ziarul_De_Bacau_0178.html"
  }
}