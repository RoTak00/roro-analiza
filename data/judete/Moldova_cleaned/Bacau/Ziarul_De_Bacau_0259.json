{
  "title": "Minivacanța de 1 Mai și Paște s-a lăsat cu peste 1.600 de amenzi, în valoare totală de 560.000 lei",
  "content": "Pe toată perioada minivacanţei de 1 Mai și a sărbătorilor pascale, poliţiştii Inspectoratului de Poliție Județean Bacău au desfăşurat activităţi suplimentare pentru prevenirea faptelor antisociale şi pentru menţinerea ordinii şi liniştii publice.\n\nEchipajele de poliție au intervenit în aceste zile pentru soluționarea a 653 de incidente sesizate, din care 575 prin sistemul național unic de urgență 112. În perioada 01-06 mai, pentru abaterile de la normele legale, poliţiştii din județul Bacău au aplicat 1.622 de sancţiuni contravenţionale, în valoare de 560.000 de lei.\n\nPoliţiştii Inspectoratului de Poliție Județean Bacău au fost sesizați cu privire la 89 de infracțiuni și au prins în flagrant delict 13 autori de infracţiuni. De asemenea, au reţinut 164 de permise de conducere în vederea suspendării exercitării dreptului de a conduce autovehicule pe drumurile publice, din care 66 pentru abateri de la regimul legal de viteză și 19 pentru conducerea unui autovehicul sub influența alcoolului. Totodată, au fost retrase 48 de certificate de înmatriculare.\n\nActivităţile s-au desfășurat în sistem integrat, împreună cu celelalte instituţii cu atribuţii în asigurarea ordinii şi liniştii publice.",
  "metadata": {
    "original_file": "Ziarul_De_Bacau_0259.html"
  }
}