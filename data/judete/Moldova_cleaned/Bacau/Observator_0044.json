{
  "title": "Acțiuni desfășurate de poliţişti în domeniul comerțului și a prestărilor de servicii în localurile cu destinație de alimentație publică",
  "content": "Ieri, 18 aprilie a.c., polițiștii Serviciului de Investigare a Criminalității Economice împreună cu specialiști din cadrul Direcției Sanitar Veterinare și pentru Siguranța Alimentelor Bacău au acționat pe raza judeţului, pentru prevenirea şi combaterea faptelor ilicite din domeniul comerțului și a prestărilor de servicii către populație în locațiile cu destinație de alimentație publică.\n\nAcțiunile au avut scopul de a preveni și a combate evaziunea fiscală, precum și de a stabili originea produselor utilizate și modul de manipulare a acestora, în vederea prevenirii unor abateri care pot dăuna sănătății populației.\n\nCu ocazia efectuării de controale și verificări de specialitate la 31 de operatori economici, au fost constatate și aplicate 22 de sancțiuni contravenționale, în valoare totală de 41.500 de lei, dintre care 18 conform Legii 12/1990 – privind protejarea populației împotriva unor activități de producție, comerț sau prestări de servicii ilicite şi 2 conform O.U.G 28/1999 – privind obligaţia agenţilor economici de a utiliza aparate de marcat electronice fiscale.\n\nTotodată, a fost ridicată în vederea confiscării suma de 560 de lei, reprezentând contravaloarea unor produse din carne.\n\nPolițiștii de la investigarea criminalității economice vor desfășura și în perioada următoare acțiuni specifice pe raza întregului județ, în vederea prevenirii și combaterii activităților ilicite și încălcării legislației, în toate domeniile, în scopul asigurării unui climat optim de ordine, liniște, siguranță și legalitate a mediului de afaceri.",
  "metadata": {
    "original_file": "Observator_0044.html"
  }
}