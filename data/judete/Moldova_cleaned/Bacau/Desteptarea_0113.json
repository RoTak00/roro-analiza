{
  "title": "Tânăr de 22 de ani reținut pentru conducere sub influența alcoolului și fără permis",
  "content": "La data de 15 ianuarie, în jurul orei 21:30, o patrulă din cadrul Secţiei 4 Poliţie Rurală Podu Turcului a depistat în localitatea Dealu Morii un autoturism condus de un tânăr de 22 de ani, care pierduse controlul direcției și intrase într-un șanț.\n\nÎn urma verificărilor, polițiștii au constatat că tânărul nu deținea permis de conducere pentru nicio categorie de vehicule.\n\nDe asemenea, acesta emana halenă alcoolică, fiind testat cu aparatul etilotest, care a indicat o concentrație de 0,77 mg/l alcool pur în aerul expirat. Ulterior, a fost transportat la spital pentru recoltarea probelor biologice de sânge.\n\nÎn baza probelor administrate, autoritățile au dispus reținerea acestuia pentru 24 de ore. Poliția continuă cercetările pentru a stabili toate circumstanțele în care a avut loc incidentul.",
  "metadata": {
    "original_file": "Desteptarea_0113.html"
  }
}