{
  "title": "ZIUA CULTURII NAȚIONALE, la Centrul de Cultură „George Apostu”",
  "content": "Ziua Culturii Naționale , la Centrul de Cultură „George Apostu” din Bacău, derulată în parteneriat cu Colegiul Național de Artă „George Apostu”, pe data de 15 ianuarie 2025, a fost marcată de onoranta vizită a doamnei Diana Baciuna , Secretar de Stat la Ministerul Culturii, care a reafirmat importanța educației prin cultură și a asigurat instituția de sprijinul constant al Ministerului Culturii în derularea viitoarelor proiecte culturale și administrative: „Este cu atât mai important să protejăm patrimoniul nostru cultural și să nu-l celebrăm doar ca un element trecut, ci să ne gândim și la viitor. Mă bucur că astăzi, aici, la Centrul de Cultură „George Apostu” din Bacău, văd cum educația prin cultură, o prioritate a Ministerului Culturii, prinde rădăcini și se dezvoltă, cum tinerii expun astăzi aici, au proiecte minunate, proiecte bazate pe Environment Art , proiecte contemporane care nu fac altceva decât să stimuleze creativitatea și cred că asta este calea spre dezvoltare a tuturor. Îmi place foarte mult și conceptul de proiecte origami, care provine de la renașterea păsării Phoenix și modul în care, sub îndrumare corectă și calitativă, copiii au reușit să transforme în artă un simplu concept. Este extraordinar ceea ce face Centrul de Cultură „George Apostu” din Bacău în colaborare cu profesorii de licee și, desigur, cu elevii. Cred că într-o eră a digitalizării și a informației continue este foarte important să ne întoarcem către valorile noastre, către tradiții și să stimulăm creativitatea”.\n\nSala Muzeului de Artă Contemporană „George Apostu” a devenit neîncăpătoare pentru participanții la eveniment, în această zi simbolică care ne reamintește de moștenirea noastră artistică și culturală și de responsabilitatea fiecăruia dintre noi de a susține și valorifica talentul tinerei generații.\n\nDeschiderea evenimentului a fost realizată de reprezentanții celor două instituții organizatoare, domnul Ovidiu Ungureanu, manager interimar al Centrului de Cultură „George Apostu” și doamna Daniela Bîrzu, director al Colegiului Național de Artă „George Apostu”.\n\nExpoziția „Arta, oglindă a lumii”, o inițiativă remarcabilă, curatoriată de doamna profesor Luminița Radu, a reunit creațiile elevilor claselor V-XII de la secțiile de artă plastică și arhitectură ale Colegiului Național de Artă „George Apostu”. Pentru unii dintre tinerii artiști, aceasta a reprezentat prima lor apariție pe simeze, marcând un început promițător pe drumul lor artistic.\n\nEfortul comun al celor două instituții organizatoare, creativitatea și talentul elevilor, coordonați cu măiestrie de profesorii de specialitate: Luminița Monica Radu, Bianca Andreia Rotaru, Mihaela Craiu, Geanina Iustina Ivu-Vlad, Mădălina Alexandra Șolot, Katy Andrieș, Florența Bogdan, Adriana Cristina Busuioc, Oana Gârbea , au demonstrat că parteneriatele educaționale nu doar creează un cadru propice pentru cultivarea valorilor, a creativității și a excelenței, ci și contribuie activ la formarea unei generații capabile să valorifice moștenirea culturală și să aducă inovație în domeniul artistic.\n\nDomnul profesor Marius Manta a subliniat importanța unei politici culturale care să promoveze dialogul deschis, respectând în același timp tradițiile care formează identitatea noastră și a evidențiat necesitatea accesului la o educație de calitate, considerând că aceasta este fundamentală pentru formarea unor lideri, inovatori și profesioniști capabili să susțină și să îmbunătățească structurile viabile ale unei națiuni. În viziunea sa, „investiția în bunăstarea și dezvoltarea copiilor este o investiție în stabilitatea și progresul pe termen lung al societății, în întregul ei”.\n\nAtmosfera culturală a zilei a fost conturată de un program muzical de excepție susținut de prof. Andreea Simon (canto), prof. Elvis Condrea (pian) și talentatele eleve Raisa Gogan și Sofia Meluță, o adevărată celebrare a sensibilității și profunzimii operei eminesciene, transpusă în sonorități de o frumusețe aparte.\n\nEvenimentul a marcat debutul activităților culturale din anul 2025, un an cu o însemnătate deosebită pentru Centrul de Cultură „George Apostu”, care celebrează 35 de ani de la înființare.",
  "metadata": {
    "original_file": "Desteptarea_0104.html"
  }
}