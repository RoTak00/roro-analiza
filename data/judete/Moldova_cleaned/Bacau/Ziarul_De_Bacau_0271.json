{
  "title": "Aeronava care va transporta sportivii români la Jocurile Olimpice, botezată \"Nadia Comăneci\", după marea sportivă din Onești",
  "content": "Aeronava cu care TAROM va transporta sportivii români la Jocurile Olimpice de la Paris poartă numele „Nadia Comăneci”, un avion preluând, în premieră în România, numele unui sportiv, informează compania de transport aerian printr-un comunicat.\n\n„TAROM va purta sportivii români la Jocurile Olimpice de la Paris cu o aeronavă ce poartă numele Nadiei Comăneci. Compania TAROM a semnat, joi, acordul de utilizare a numelui Nadiei Comăneci pentru denumirea unei aeronave B737-800 din flota companiei aeriene”, se menţionează în comunicat.\n\nAstfel, aeronava va purta numele marii gimnaste din Onești, deţinătoarea celor cinci medalii de aur la Jocurile Olimpice, în 1976 şi în 1980, şi a recordului pentru prima notă de 10 din istoria gimnasticii, la Montreal, în 1976.\n\n„Mă bucur să fac parte din acest proiect prin care pot fi alături de sportivii noştri şi de români. Doresc succes delegaţiei României la Jocurile Olimpice. Istoria se scrie mai departe!” , a transmis Nadia Comăneci, citată în comunicat.\n\nDirectorul general al TAROM, Costin Iordache, a subliniat că faptul că sportivii români participanţi la Olimpiadă vor zbura la Paris la bordul aeronavei ce poartă numele Nadiei Comăneci este un simbol al parteneriatului pe care compania l-a încheiat, de-a lungul anilor, „cu tot ceea ce înseamnă perseverenţă şi performanţă.",
  "metadata": {
    "original_file": "Ziarul_De_Bacau_0271.html"
  }
}