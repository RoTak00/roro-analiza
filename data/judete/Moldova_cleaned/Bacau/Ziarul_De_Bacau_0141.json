{
  "title": "Incendii puternice la două gospodării din comunele Gura Văii și Stănișești, din cauza instalațiilor electrice defecte",
  "content": "Două gospodării, una din Gura Văii și alta din comuna Stănișești, au ars duminică seară. În ambele cazuri, incendiile au izbucnit din cauza instalațiilor electrice defecte.\n\nÎn cursul serii trecute, 22 septembrie, Garda de Intervenție a Detașamentului de Pompieri Onești a fost alertată să intervină în comuna Gura Văii, sat Gura Văii pentru lichidarea unui incendiu produs la o gospodărie.\n\nPentru gestionarea optimă a situației de urgență, la locul indicat s-au deplasat trei autospeciale de stingere și o ambulanță SMURD.\n\nLa sosirea forțelor de intervenție, incendiu se manifesta generalizat la nivelul anexelor (adăpost de animale și spații de depozitare), precum și la nivelul unei stive de lemne și a plantelor furajere depozitate în proximitatea construcțiilor, pe o suprafață cumulată de aproximativ 200 mp. Incendiul a fost lichidat în limitele găsite, fără a fi înregistrate victime.\n\nTot duminică seara, pompierii militari băcăuani au intervenit în comuna Stănișești, sat Văleni pentru lichidarea unui incendiu produs la o casă de locuit.\n\nLa locul intervenției s-au deplasat două autospeciale de stingere cu apă și spumă din cadrul Stației de Pompieri Podu Turcului. La sosirea forțelor de intervenție, incendiul se manifesta generalizat, cu flacără, la nivelul acoperișului casei de locuit, pe o suprafață de aproximativ 60 mp, cu posibilitate de propagare către anexele învecinate. Prin intervenția promptă a echipajelor operative, incendiul a fost lichidat în limitele găsite.\n\nDin cercetările efectuate la fața locului, în ambele situații, cauza probabilă de producere a incendiului este instalația electrică defectă.",
  "metadata": {
    "original_file": "Ziarul_De_Bacau_0141.html"
  }
}