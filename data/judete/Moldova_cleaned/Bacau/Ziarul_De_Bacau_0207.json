{
  "title": "Un bărbat din Mărgineni, arestat preventiv pentru că și-a agresat soția și a evadat din arestul la domiciliu",
  "content": "Un bărbat de 50 de ani din comuna Mărgineni, cercetat într-un dosar penal pentru infracțiunile de încălcarea măsurilor dispuse prin ordin de protecție, amenințare, loviri sau alte violențe și evadare, a fost arestat preventiv.\n\nDin cercetări a reieșit că, pe 09 martie, bărbatul și-ar fi amenințat și agresat fosta soție, deși împotriva acestuia era în vigoare un ordin de protecție emis de Judecătoria Bacău. La momentul respectiv, polițiștii au emis un ordin de protecție provizoriu împotriva celui în cauză, totodată luând măsura reținerii pentru 24 de ore și introducerii acestuia în Arestul IPJ Bacău. Ulterior, bărbatul a fost prezentat în fața instanței de judecată care a dispus măsura arestului la domiciliu, la locuința fratelui său.\n\nPe 30 iunie, în urma controlului efectuat de polițiștii Serviciului de Investigații Criminale Bacău, bărbatul de 50 de ani nu a fost găsit la domiciliu, fiind identificat ulterior pe drumul din localitate. A fost reținut de polițiști pentru 24 de ore și introdus în Arestul IPJ Bacău.\n\nDupă administrarea probatoriului, instanța de judecată a dispus măsura arestului preventiv. Bărbatul a fost introdus în Arestul IPJ Bacău. Cercetările sunt continuate în cadrul unui dosar penal sub aspectul săvârșirii infracțiunilor de încălcarea măsurilor dispuse prin ordin de protecție, amenințare, loviri sau alte violențe și evadare.",
  "metadata": {
    "original_file": "Ziarul_De_Bacau_0207.html"
  }
}