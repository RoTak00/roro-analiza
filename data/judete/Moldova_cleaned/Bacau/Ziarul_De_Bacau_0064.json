{
  "title": "Avertizare meteo până sâmbătă seară! Sunt așteptate precipitații, polei și vânt",
  "content": "Administrația Națională Meteorologică a emis o avertizare meteo valabilă până pe 7 decembrie ora 18.00, ce vizează fenomente de precipitații moderate cantitativ, izolat polei, ninsori la munte și strat de zăpadă, intensificări ale vântului.\n\nÎn această perioadă temporar vor fi precipitații în cea mai mare parte a țării. Vor predomina ploile, însă în în dimineața zilei de vineri, în nordul Olteniei și al Munteniei, în sudul și estul Transilvaniei și în Moldova, vor fi precipitații sub formă de lapoviță și ninsoare. Izolat se va depune polei.\n\nLa munte vor predomina ninsorile și mai ales în Munții Banatului, Carpații Meridionali și în Carpații de Curbură se va depune strat de zăpadă în general de până la 10…15 cm. Se vor acumula cantități de precipitații local de 10…15 l/mp, iar îndeosebi la munte și în sud-vest, pe arii restrânse, peste 20 l/mp.\n\nLocal și temporar vor fi intensificări ale vântului în zona montană înaltă, cu viteze de până la 40…60 km/h.",
  "metadata": {
    "original_file": "Ziarul_De_Bacau_0064.html"
  }
}