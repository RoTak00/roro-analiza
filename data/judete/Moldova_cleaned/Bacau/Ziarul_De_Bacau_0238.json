{
  "title": "Și-a filmat caii în timp ce îi supunea la eforturi chinuitoare și inutile, pentru a-i vinde. Polițiștii s-au autosesizat",
  "content": "Un tânăr din Balcani și-a filmat caii în timp ce îi supunea la eforturi chinuitoare, apoi a publicat imaginile pe rețelele de socializare cu scopul de a vinde animalele. Polițiștii s-au autosesizat.\n\n„Având în vedere imaginile apărute în spațiul public, pe o rețea de socializare, privind supunerea a două exemplare cabaline la eforturi inutile în comuna Balcani, polițiștii Biroului pentru Protecția Animalelor Bacău s-au sesizat din oficiu, stabilind faptul că, la data de 27 mai a.c., un bărbat de 34 de ani, din localitate, ar fi publicat pe o rețea de socializare două cabaline, în scopul comercializării acestora”, au transmis polițiștii.\n\nBărbatul ar fi supus animalele la eforturi inutile, pentru a le vinde. Cel în cauză a fost sancționat contravențional conform legii privind protecția animalelor, cu amendă în valoare de 5.000 de lei.",
  "metadata": {
    "original_file": "Ziarul_De_Bacau_0238.html"
  }
}