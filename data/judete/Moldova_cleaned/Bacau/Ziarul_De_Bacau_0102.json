{
  "title": "Primul accident pe Autostrada A7 Buzău - Focșani, care nici măcar nu a fost deschisă traficului",
  "content": "Un accident rutier în urma căruia un bărbat a ajuns la Urgențe s-a petrecut pe un tronson din autostrada A7 Ploiești-Focșani, care nu a fost dată în folosință. Accidentul s-a produs în localitatea Gugești, din județul Vrancea. Un șofer a intrat pe A7 și s-a izbit de barierele montate în mijlocul drumului.\n\n„La solicitare a fost direcționată o ambulanță a Serviciului de Ambulanță Județean (SAJ) Vrancea de tip B2, care a identificat o victimă conștientă în vârstă de 32 ani, sex masculin, cu traumatism coloană lombară și traumatism de membru inferior. Victima a fost preluată și transportată la Unitatea de Primiri Urgențe (UPU) a Spitalului Județean Focșani” , a transmis Serviciul de Ambulanță Județean Vrancea, citat de „Ziarul de Vrancea”.\n\nUn prieten al victimei a povestit pentru aceeași sursă că, deși drumul nu este inaugurat, nu există nici un fel de barieră sau blocaj, și tronsonul de autostradă poate fi accesat foarte ușor de către șoferi. De asemenea, el susține că aplicațiile GPS îi îndrumă pe majoritatea șoferilor să aleagă acel traseu.",
  "metadata": {
    "original_file": "Ziarul_De_Bacau_0102.html"
  }
}