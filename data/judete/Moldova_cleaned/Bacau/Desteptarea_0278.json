{
  "title": "Copil plecat la colindat, rătăcit la aproape 2 kilometri de casă",
  "content": "Un echipaj de Jandarmerie din cadrul Grupării de Jandarmi Mobile Bacău, aflați în serviciul de patrulare în municipiul Bacău au fost sesizați de către dispecerul unității cu privire la dispariția unui copil de 11 ani, plecat la colindat împreună cu doi prieteni, cu câteva ore în urmă.\n\nÎn urma solicitării operative, jandarmii Grupării Mobile Bacău au intervenit prompt și au reușit să îl găsească pe copil într-o zonă aflată la aproximativ 2 kilometri de locuința sa. Acesta era în stare bună de sănătate, însă speriat. Copilul a plecat fără telefon, iar părinții nu au putut lua legătura cu el.\n\nDupă ce a colindat prin câteva blocuri din vecinătate, s-a rătăcit și nu a mai știut să se întoarcă acasă.\n\nJandarmii l-au liniștit, au anunțat părinții îngrijorați care se aflau la Secția 1 Politie Bacău, așteptând neliniștiți și au rămas alături de micuțul colindător până când acesta s-a reunit cu familia sa.\n\nAceast incident a avut un final fericit, dar pentru a evita producerea unor situații asemănătoare, facem următoarele recomandări pentru părinți și copii, în această perioadă:\n• Părinții sunt sfătuiți să discute cu copiii despre rutele pe care le vor urma la colindat, să stabilească un punct de întâlnire și să le ofere mijloace de contact, cum ar fi un telefon mobil.\n• Este important să îi însoțească sau să se asigure că aceștia merg în grupuri și sunt supravegheați de un adult de încredere.\n• Copiii sunt încurajați să rămână în zonele cunoscute și să evite drumurile izolate sau slab luminate. De asemenea, în cazul în care se rătăcesc, să ceară ajutor imediat de la o persoană de încredere sau să apeleze 112. \n\n Sărbătorile sunt un prilej de bucurie, dar și de responsabilitate. Vă rugăm să aveți grijă de cei mici, pentru ca spiritul Crăciunului să rămână o amintire frumoasă și plină de veselie.",
  "metadata": {
    "original_file": "Desteptarea_0278.html"
  }
}