{
  "title": "Un bărbat din Târgu Ocna, aflat sub control judiciar pentru tâlhărie, a furat portofelul unei angajate dintr-un magazin",
  "content": "Un bărbat din Târgu Ocna, care sub control judiciar pentru tâlhărie, a furat portofelul unei angajate dintr-un magazin din localitate.\n\nPe 16 mai, polițiștii au fost sesizați că un bărbat de 42 de ani ar fi pătruns în incinta unei societăți comerciale din Stațiunea Târgu-Ocna, de unde ar fi sustras un portofel aparținând unei angajate în vârstă de 37 de ani, în care se aflau documente, carduri bancare și bani. Pe 22 mai, polițiștii Stațiunii Târgu-Ocna, împreună cu luptători pentru acțiuni speciale au pus în aplicare un mandat de percheziție emis de Judecătoria Onești, la domiciliul celui în cauză.\n\nÎn urma percheziției, polițiștii au descoperit și ridicat în vederea continuării cercetărilor, mai multe bunuri și mijloace materiale de probă. Bărbatul se afla sub măsura controlului judiciar, acesta fiind cercetat pentru săvârșirea infracțiunii de tâlhărie.\n\nDupă administrarea probatoriului, polițiștii au luat măsura reținerii pentru 24 de ore și l-au introdus pe bărbat în Arestul I.P.J. Bacău. Ulterior, cel în cauză a fost prezentat instanței de judecată care a dispus arestarea preventivă pentru 30 de zile.\n\nCercetările sunt continuate în cadrul unui dosar penal, sub aspectul săvârșirii infracțiunii de furt calificat.",
  "metadata": {
    "original_file": "Ziarul_De_Bacau_0244.html"
  }
}