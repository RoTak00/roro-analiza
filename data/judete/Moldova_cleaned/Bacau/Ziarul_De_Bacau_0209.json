{
  "title": "Incendiu de vegetație în Agăș! Pompierii intervin cu un elicopter Black Hawk pentru stingerea lui",
  "content": "Un elicopter Black Hawk, echipat cu sistemul Bambi Bucket, va acționa pentru stingerea incendiului de vegetație uscată, produs în comuna Agăș, sat Sulța.\n\n“Incendiul se manifestă la fondul forestier din localitate, într-o zonă stâncoasă și greu accesibilă. Menționăm că nu există posibilitatea de extindere”, transmite ISU Bacău.\n\nIntervenția echipajelor este una dificilă, având în vedere terenul accidentat pe care se intervine, dar și modul de manifestare a incendiului, motiv pentru care acțiunea de stingere este una de durată.\n\nDe la izbucnirea incendiului, respectiv 10 iulie, la fața locului au acționat 137 de pompieri militari din cadrul subunităților de intervenție ale ISUJ Bacău, 26 de lucrători ai Ocolului Silvic Ciobănașu și 24 de voluntari din cadrul SVSU Agăș.\n\n“Pe această cale, reamintim cetățenilor că utilizarea focului deschis în spații deschise este strict interzisă! De asemenea, vă solicităm să fiți vigilenți și să anunțați orice început de incendiu la numărul de urgențe 112. Noi suntem aici pentru a proteja comunitatea în slujba căreia ne aflăm, însă avem nevoie de responsabilitatea fiecărui cetățean pentru a preveni producerea unor astfel de evenimente”, mai transmite ISU Bacău.",
  "metadata": {
    "original_file": "Ziarul_De_Bacau_0209.html"
  }
}