{
  "title": "Un individ din Moinești s-a deghizat în măicuță și a păcălit un bărbat să-i dea bani pentru o operație. A fost prins în flagrant și riscă 3 ani de închisoare",
  "content": "Polițiștii au rezolvat un caz inedit de înșelăciune, petrecut la Moinești, județul Bacău. Un individ s-a deghizat în măicuță și a cerut bani de la un bărbat, pentru o intervenție chirurgicală.\n\nPe 31 octombrie 2024, polițiștii din cadrul Biroului Investigații Criminale Bacău, sub coordonarea Parchetului de pe lângă Judecătoria Bacău au prins în flagrant delict un bărbat de 31 de ani din municipiul Moinești, bănuit de săvârșirea infracțiunii de înșelăciune.\n\nCel în cauză era deghizat în măicuță și ar fi pretins și primit de la un bărbat de 37 de ani, din comuna Mărgineni, o sumă de bani, necesară unei presupuse intervenții medicale.\n\nDupă administrarea probatoriului, bărbatul a fost reținut pentru 24 de ore și introdus în Arestul I.P.J. Bacău.\n\nCercetările sunt continuate în cadrul unui dosar penal sub aspectul săvârșirii infracțiunii de înșelăciune.\n\n„Reamintim că, potrivit art. 244 din Codul Penal inducerea în eroare a unei persoane prin prezentarea ca adevărată a unei fapte mincinoase sau ca mincinoasă a unei fapte adevărate, în scopul de a obţine pentru sine sau pentru altul un folos patrimonial injust şi dacă s-a pricinuit o pagubă, se pedepseşte cu închisoarea de la 6 luni la 3 ani”, precizează IPJ Bacău.",
  "metadata": {
    "original_file": "Ziarul_De_Bacau_0103.html"
  }
}