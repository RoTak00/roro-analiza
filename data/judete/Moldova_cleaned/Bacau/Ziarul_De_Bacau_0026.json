{
  "title": "Amenzi de zeci de mii de lei pentru magazinele alimentare din Bacău. Ce nereguli au descoperit inspectorii DSVSA",
  "content": "În luna decembrie, inspectorii Direcției Sanitară Veterinară și pentru Siguranța Alimentelor (DSVSA) Bacău au derulat peste 400 de controale în hipermarketurile și supermarketurile din județ. De asemenea, cu sprijinul polițiștilor din cadrul IPJ Bacău, au fost efectuate și 9 controale în trafic pentru prevenirea propagării pestei porcine africane pe teritoriul României, supravegherea și monitorizarea comerțului cu carne și produse din carne de porc pe teritoriul județului Bacău.\n\nÎn total, 424 obiective supuse controlului sanitar veterinar au fost inspectate, iar pentru neregulile constatate și încălcarea prevederilor legislației în domeniul siguranței alimentelor, s-au aplicat sancțiuni contravenționale în cuantum total de 39.600 lei și au fost dispuse măsuri pentru remedierea deficiențelor constatate.\n\nComplementar, 80 kg de carne și produse din carne și 6 kg de produse lactate au fost confiscate și dirijate la neutralizare, atât în cazul infestării cu trichinella spp. la un porc domestic depistat pozitiv la examenul trichineloscopic, cât și pentru abaterile de la normele privind siguranța alimentelor în supermarket-uri și restaurante. De asemenea, inspectorii sanitari veterinari au aplicat și 14 avertismente scrise.\n\nPrincipalele neconformități identificate și sancționate de inspectori au fost: depozitarea necorespunzătoare, comercializare fără respectarea condițiilor de igienă și etichetarea necorespunzătoare a produselor alimentare în hipermarket și supermarket-uri, aceste nereguli având și ponderea cea mai mare în măsurile de sancționare, respectiv 36.000 lei; neîntreținerea în condiții corespunzătoare de igiena și funcționare a spațiilor, utilajelor si echipamentelor de lucru; raionarea necorespunzătoare a produselor alimentare.",
  "metadata": {
    "original_file": "Ziarul_De_Bacau_0026.html"
  }
}