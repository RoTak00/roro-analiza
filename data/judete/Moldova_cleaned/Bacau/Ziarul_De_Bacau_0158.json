{
  "title": "Festival culinar și artistic la Crama Domnească, din Slănic Moldova. Sofia Vicoveanca „deschide” mustăria, în acest weekend",
  "content": "În weekendul 14-15 septembrie, la Crama Domnească din Slănic Moldova se deschide Mustăria, ocazie cu care va avea loc un festival culinar și artistic, unde sunt așteptați iubitorii de mâncăruri tradiționale și muzică populară. Gazdele evenimentului vor fi binecunoscuta interpreta de muzică populară Sofia Vicoveanca, Ansamblu Folcloric „Datini Trotușene” și formația Royal Band.\n\nÎn cele două zile de sărbătoare, oaspeții se vor putea delecta, pe lângă muzica de suflet, cu purceluș la proțap, pastramă aromată de oaie care va fi gătită în toate formele (friptă-n jar, la tigaie pe funduri de lemn sau la ceaun), tocană de cerb, gulaș de vițel, bulz, tochitură și borș de rață.\n\n„Toate vor face pereche cu bărdăcuțele de must proaspăt stors, dar și cu berbecuții la ceaun ,cârnați de oi, brânza frământată, mici, costițe, ciolane stropite din belșug cu must și vin, și de ce nu cu bere. Nu vor lipsi nici tradiţionalele sărmăluţe cu mămăliguţă, plăcintele poale-n brâu și cu dovleac”, au transmis organizatorii evenimentului.\n\nPersoanele interesate își pot face rezervare la tel. 0752109404.",
  "metadata": {
    "original_file": "Ziarul_De_Bacau_0158.html"
  }
}