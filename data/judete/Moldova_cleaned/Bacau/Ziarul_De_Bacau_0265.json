{
  "title": "Dispozitive de ochire pe timp de noapte, depistate în posesia unui băcăuan. Bărbatul este acum cercetat penal",
  "content": "Polițiștii Serviciului Arme, Explozivi și Substanțe Periculoase Bacău au depistat, în flagrant delict, un bărbat de 47 de ani, din localitate, care avea la vânzare un dispozitiv de vedere ce permite ochirea pe timp de noapte, cu adaptor pentru lunete şi sistem de prindere pe arme, obiect destinat armelor letale, interzis la deţinere.\n\nÎn urma verificărilor, polițiștii au identificat la domiciliul celui în cauză încă un dispozitiv de vedere care permite ochirea pe timp de noapte, tip termoviziune cu adaptor pentru lunetă. Tototdată, s-a procedat la efectuarea unui control privind modul de păstrare şi asigurare a securităţii armelor şi muniţiilor, ocazie cu care în compartimentul destinat armelor au fost identificate 11 cartușe.\n\nPolițiștii continuă cercetările sub aspectul săvârşirii infracţiunii de nerespectarea regimului armelor şi al muniţiilor. De asemenea, s-a luat măsura sancţionării contravenţionale pentru nerespectarea modului de păstrare şi asigurare a securităţii armelor şi muniţiilor, fiind aplicată şi măsura complementară de anulare a autorizării pentru a deţine, purta şi folosi arme.\n\nCele două dispozitive de ochire pe timp de noapte au fost ridicate în vederea continuării cercetărilor.",
  "metadata": {
    "original_file": "Ziarul_De_Bacau_0265.html"
  }
}