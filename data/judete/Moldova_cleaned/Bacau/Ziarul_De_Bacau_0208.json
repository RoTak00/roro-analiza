{
  "title": "Un șofer din Onești a lovit o bătrână de 90 de ani, în timp ce dădea în marșarier, după care a fugit de locul faptei",
  "content": "O bătrână de 90 de ani a fost lovită de un șofer din Onești, care a și fugit de la locul faptei. Bătrâna a ajuns la spital, iar șoferul pe mâinile polițiștilor.\n\nDin primele cercetări a reieșit faptul că, un localnic de 32 de ani, în timp ce conducea un autoturism pe strada Aleea Speranței din municipiul Onești, ar fi efectuat manevra de mers cu spatele, moment în care a acroșat o femeie de 90 de ani care se deplasa în calitate de pieton, pe marginea părții carosabile.\n\nÎn urma evenimentului rutier a rezultat rănirea femeii, aceasta fiind transportată la spital pentru îngrijiri medicale. Ulterior, conducătorul autoturismului a părăsit locul producerii accidentului, fără încuviințarea organelor de cercertare, acesta fiind identificat în scurt timp de polițiști.\n\nTotodată, bărbatul a fost testat cu aparatul etilometru rezultatul fiind negativ. Cercetările sunt continuate în cadrul unui dosar penal sub aspectul săvârșirii infracțiunilor de vătămare corporală din culpă și părăsirea locului accidentului fără încuviințarea organelor de cercetare.",
  "metadata": {
    "original_file": "Ziarul_De_Bacau_0208.html"
  }
}