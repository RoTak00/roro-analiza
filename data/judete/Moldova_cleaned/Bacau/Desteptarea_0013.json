{
  "title": "Modernizare rutieră în comuna Racova. Un drum județean va fi reabilitat",
  "content": "Consiliul Județean Bacău a făcut un pas important în modernizarea infrastructurii rutiere a județului, prin semnarea contractului de achiziție publică pentru reabilitarea și modernizarea Drumului Județean 207F, pe sectorul Pădureni – Ilieși – Gura Văii. Proiectul, în valoare de aproximativ 24,73 milioane de lei, este finanțat din bugetul local și va fi implementat de asocierea formată din Conextrust SA și Rutier Conex XXI SRL.\n\nLucrările vor acoperi un tronson de 5,08 km și includ mai multe intervenții esențiale pentru siguranța și confortul traficului:\n• Reabilitarea completă a sistemului rutier , cu fundație de balast de 30 cm, strat de bază de 8 cm, binder de 6 cm și strat de uzură de 4 cm;\n• Înlocuirea a cinci podețe și reabilitarea unui pod de 15 metri peste Valea Rea;\n• Montarea marcajelor rutiere, parapetelor de protecție și indicatoarelor rutiere , pentru creșterea siguranței participanților la trafic.\n\nContractul prevede un termen total de 21 de luni pentru finalizarea lucrărilor, dintre care primele trei luni sunt dedicate proiectării, iar următoarele 18 luni – execuției propriu-zise.\n\nPreședintele Consiliului Județean Bacău, Cristina Breahnă-Pravăț, a subliniat importanța acestei investiții pentru locuitorii comunei Racova și pentru toți cei care tranzitează acest drum: \n\n „Modernizarea drumurilor din județul Bacău este o prioritate, iar proiectul DJ 207F este un pas esențial în acest demers. Ne dorim un trafic mai sigur și condiții mai bune pentru toți locuitorii din zonă. Mulțumesc tuturor celor implicați în realizarea acestui proiect!”\n\nAceastă investiție face parte dintr-un amplu program de dezvoltare a infrastructurii rutiere la nivel județean, menit să îmbunătățească mobilitatea și să sprijine dezvoltarea economică locală.",
  "metadata": {
    "original_file": "Desteptarea_0013.html"
  }
}