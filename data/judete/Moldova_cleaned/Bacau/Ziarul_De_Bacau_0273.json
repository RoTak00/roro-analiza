{
  "title": "Băiat de 18 ani, prins când încerca să fure cablurile de instalație ale CFR. Tânărul a fost reținut",
  "content": "Un tânăr de 18 ani a fost reținut de polițiștii de la Transporturi Feroviare Bacău, după ce a fost prins când încerca să fure cablurile de instalație ale CFR.\n\nPe 14 aprilie, polițiștii Postului de Poliție Transporturi Feroviare Bacău au fost sesizați, în jurul orei 23.00, de către impiegatul de serviciu, despre faptul că, pe Secția C.F Bacău-Gârleni a apărut un deranjament pe luminoschema instalației de dirijare a traficului feroviar.\n\nPolițiștii s-au deplasat de îndată la fața locului, iar ca urmare a activităților operative desfășurate au fost identificate 3 cabluri de instalații CFR, secționate. De asemenea, în zonă a fost identificat un autoturism, iar la câtiva metri distanță, au fost identificate două persoane, ascunse în marginea unui pârău, respectiv doi tineri, de 18 și 20 de ani.\n\nÎn urma probatoriului administrat în cadrul dosarului penal întocmit sub aspectul infracțiunii de tentativă la furt calificat, tânărul de 18 ani a fost reținut și introdus în Arestul IPJ Bacău.",
  "metadata": {
    "original_file": "Ziarul_De_Bacau_0273.html"
  }
}