{
  "title": "Bărbat din Târgu Ocna, reținut după ce și-a lovit soția și a încercat să dea foc apartamentului în care locuiau",
  "content": "Un bărbat de 49 de ani, din stațiunea Târgu Ocna, bănuit de comiterea infracțiunilor de amenințare, violență în familie și tentativă la distrugere a fost reținut de polițiști.\n\nDin cercetări a reieșit faptul că, în dimineața zilei de 02 august, în timp ce se afla la domiciliu împreună cu soția sa, pe fondul unui conflict spontan, bărbatul ar fi amenințat-o și agresat-o pe femeia de 54 de ani. Totodată, acesta ar fi încercat să incendieze un perete al locuinței.\n\nÎmpotriva celui în cauză, polițiștii au emis un ordin de protecție provizoriu, pe o perioadă de 5 zile, prin care s-a dispus evacuarea acestuia din locuința comună și păstrarea unei distanțe de minim 50 de metri față de soția sa.\n\nDupă administrarea probatoriului, polițiștii l-au reținut pe bărbat pentru 24 de ore și l-au introdus în Arestul IPJ Bacău.\n\nCercetările sunt continuate în cadrul unui dosar penal sub aspectul săvârșirii infracțiunilor de amenințare, violență în familie și tentativă la distrugere.",
  "metadata": {
    "original_file": "Ziarul_De_Bacau_0191.html"
  }
}