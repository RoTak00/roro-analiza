{
  "title": "Protejați animalele de companie în perioada sărbătorilor – sfaturi de la Serviciul Gestionare Câini fără Stăpân Bacău",
  "content": "Pe măsură ce sărbătorile de iarnă se apropie, spectacolul petardelor și artificiilor devine o tradiție pentru unii, dar și o sursă majoră de stres pentru animalele de companie. În Bacău, Serviciul Gestionare Câini fără Stăpân trage un semnal de alarmă: această perioadă este una dificilă, iar mulți câini, speriați de zgomote, ajung să fugă de acasă.\n\nDinu Pancescu , șeful Serviciului, avertizează: „În fiecare an, în perioada sărbătorilor, ne confruntăm cu un număr crescut de câini pierduți, inclusiv animale de companie cu stăpân. Recomandăm tuturor proprietarilor să ia măsuri preventive pentru a evita astfel de situații stresante atât pentru animale, cât și pentru ei.”\n• Asigurați identificarea animalelor \n\n „Un microcip este obligatoriu, dar și medalioanele cu număr de telefon sau zgărzile cu GPS pot face diferența. În cazul în care câinele se pierde, aceste metode simplifică foarte mult procesul de recuperare”, subliniază Dinu Pancescu.\n• Verificați spațiile de siguranță \n\n Dacă animalul stă în curte, este esențial să verificați soliditatea gardurilor sau a padocurilor. „Un câine speriat poate deveni incredibil de inventiv. Gardurile care par solide pot fi sărite sau săpate dacă animalul intră în panică”, explică Pancescu.\n• Evitarea plimbărilor nocturne \n\n Petardele sunt mai frecvente după lăsarea serii, iar câinii sunt mai vulnerabili în întuneric. „În astfel de situații, animalul poate fugi instinctiv, fiind speriat de zgomote puternice”, avertizează acesta.\n• Oferiți un refugiu sigur \n\n „În apartament, o cușcă de transport acoperită cu o pătură poate deveni un loc sigur pentru câine atunci când zgomotele sunt intense. De asemenea, închideți ferestrele pentru a reduce impactul sonor”, recomandă șeful Serviciului.\n• Utilizați metode de distragere \n\n „Terapia cu muzică este eficientă. Există albume special create pentru calmarea câinilor, disponibile online. Dacă sunteți plecați, lăsați televizorul pe un canal cu voci familiare, cum ar fi știrile – acest lucru îi poate liniști pe câini”, adaugă Pancescu.\n• Fiți alături de animalul dumneavoastră \n\n Cea mai simplă metodă de a calma un animal speriat este prezența stăpânului. „Câinele se simte cel mai bine când are lângă el persoana în care are încredere. Simplul fapt că sunteți acolo poate reduce semnificativ stresul”, precizează Dinu Pancescu.\n\nÎn cazul în care câinele fuge, primul loc în care ar trebui să căutați este Adăpostul Public din Bacău. „Avem frecvent cazuri de câini recuperați de stăpânii lor după ce ajung la adăpost. O fotografie recentă a animalului este de mare ajutor pentru identificare”, concluzionează Pancescu.\n\nGrija față de animalele de companie este esențială, mai ales în perioada sărbătorilor, când stresul cauzat de artificii poate deveni copleșitor pentru ele. Cu măsuri simple, dar eficiente, putem asigura un sezon festiv liniștit pentru toți – inclusiv pentru prietenii noștri necuvântători.",
  "metadata": {
    "original_file": "Desteptarea_0285.html"
  }
}