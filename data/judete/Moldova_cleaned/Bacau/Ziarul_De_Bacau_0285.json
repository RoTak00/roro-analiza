{
  "title": "O familie din Motoșeni a rămas fără casă, după ce locuința le-a fost mistuită de flăcări",
  "content": "O familie din comuna Motoșeni a rămas fără locuință, după ce casa le-a luat foc din cauza unui scurtcircuit electric.\n\nÎn cursul serii de sâmbătă, 06 aprilie, pompierii militari au fost solicitați să intervină în comuna Motoșeni, sat Fundătura, în urma unui apel primit la 112, care anunța producerea unui incendiu la o casă de locuit. De urgență, la locul indicat s-au deplasat două autospeciale de stingere, din cadrul Stației de Pompieri Podu Turcului.\n\nLa sosirea forțelor de intervenție, incendiul se manifesta generalizat la nivelul casei de locuit, pe o suprafață de aproximativ 120 mp, fiind lichidat de pompierii militari în limitele găsite. Din cercetările efectuate la fața locului, cauza probabilă de producere a incendiului este scurtcircuitul electric.\n\nPe această cale, Inspectoratul pentru Situații de Urgență „Mr. Constantin Ene” al Județului Bacău reamintește că, în gospodăriile și locuințele populației se interzic: utilizarea aparatelor electrice, cablurilor electrice, prizelor, întrerupătoarelor, dispozitivelor de protecţie cu defecţiuni sau cu improvizaţii; suprasolicitarea reţelei electrice prin folosirea simultană a mai multor receptori; nesupravegherea aparatelor electrice sub tensiune, cum sunt: fier de călcat, reşou, radiator şi altele asemenea.\n\nÎn intervalul 05-08 aprilie, pompierii băcăuani au intervenit în 148 misiuni. Cele mai multe intervenții au constat în acordarea ajutorului medical de urgență, respectiv 41 astfel de cazuri.\n\nDe asemenea, în perioada menționată, salvatorii au interveni pentru lichidarea a nouă incendii (printre care și cel de la Motoșeni), în cinci misiuni pentru asistența persoanelor, o misiune pentru salvarea animalelor și au gestionat alte 92 intervenții în sprijinul comunităților.",
  "metadata": {
    "original_file": "Ziarul_De_Bacau_0285.html"
  }
}