{
  "title": "Doi tineri din Racova, reținuți după ce au furat un cal din Buhuși",
  "content": "Polițiștii din Buhuși au pus în aplicare două mandate de percheziţie domiciliară, emise de către Judecătoria Buhuşi, la locuinţele a doi tineri, de 18 și de 23 de ani, ambii din comuna Racova, bănuiți de furtul unui cal.\n\nDin probatoriul administrat, s-a stabilit că cei doi ar fi sustras un cal din Buhuşi, de pe un teren viran aparținând unui bătrân de 78 de ani, pe care ulterior, l-ar fi vândut. Calul furat a fost identificat şi predat proprietarului.\n\nFaţă de cele două persoane s-a luat măsura reţinerii pentru perioadă de 24 de ore, fiind introduși în Arestul I.P.J Bacău.",
  "metadata": {
    "original_file": "Ziarul_De_Bacau_0221.html"
  }
}