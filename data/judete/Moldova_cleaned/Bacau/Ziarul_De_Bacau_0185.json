{
  "title": "Alertă meteo! Cod galben de furtuni în județul Bacău",
  "content": "Meteorologii anunţă că vineri vor fi semnalate furtuni, cu descărcări electrice, intensificări ale vântului şi, în unele zone, grindină, fiind emis Cod galben pentru județul Bacău și cea mai mare parte a Moldovei, vestul şi sud-vestul Transilvaniei şi local la munte.\n\nAdministraţia Naţională de Meteorologie (ANM) a emis o atenţionare Cod galben de instabilitate atmosferică, valabilă vineri, între orele 12.00 şi 21.00, în judeţele Sălaj, Cluj, Alba, Sibiu, Suceava, Botoşani, Iaşi, Neamţ, Bacău şi în unele zone ale judeţelor Vâlcea, Argeş, Dâmboviţa, Prahova, Buzău, Vrancea şi Braşov.\n\n„În intervalul menţionat, în cea mai mare parte a Moldovei, vestul şi sud-vestul Transilvaniei şi local la munte vor fi perioade cu instabilitate atmosferică. Aceasta se va manifesta prin averse torenţiale, descărcări electrice, intensificări ale vântului, vijelii, cu rafale de 60…70 km/h şi pe arii restrânse grindină. Cantităţile de apă vor fi de 15…25 l/mp şi izolat de peste 30…40 l/mp”, arată meteorologii.",
  "metadata": {
    "original_file": "Ziarul_De_Bacau_0185.html"
  }
}