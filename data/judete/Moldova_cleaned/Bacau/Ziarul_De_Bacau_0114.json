{
  "title": "Bărbat urmărit de autoritățile din Germania, prins de polițiștii băcăuani în urmă unei percheziții domiciliare",
  "content": "Polițiștii Serviciului Investigații Criminale Bacău, împreună cu cei din cadrul Secției 5 Poliție Rurală Răcăciuni și luptători pentru acțiuni speciale, sub coordonarea Parchetului de pe lângă Judecătoria Bacău au pus în aplicare un mandat de percheziție, în județ, la domiciliul unui bărbat de 45 de ani, urmărit la nivel internațional.\n\nPe numele bărbatului, autoritățile judiciare din Germania au emis un mandat european de arestare, acesta fiind cercetat pentru mai multe furturi săvârșite pe teritoriul acestui stat, prejudiciul fiind de peste 200.000 de euro.\n\nÎn urma percheziției polițiștii au descoperit și ridicat în vederea continuării cercetărilor, mai multe mijloace materiale de probă și sume de bani. Cel în cauză a fost prezentat Parchetului de pe lângă Curtea de Apel Bacău care a dispus reținerea acestuia pentru 24 de ore.\n\nBărbatul a fost introdus în Arestul I.P.J. Bacău, fiind demarate procedurile de predare către autoritățile germane.",
  "metadata": {
    "original_file": "Ziarul_De_Bacau_0114.html"
  }
}