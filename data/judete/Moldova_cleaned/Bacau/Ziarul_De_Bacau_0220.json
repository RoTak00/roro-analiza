{
  "title": "Incendiu puternic la o brutărie din comuna Helegiu",
  "content": "În cursul serii trecute, 25 iunie, pompierii militari au fost solicitați să intervină în comuna Helegiu, sat Helegiu, pentru localizarea și lichidarea unui incendiu produs la o construcție cu destinația de producție și comercializare în domeniul panificației.\n\nPentru gestionarea operativă a situației de urgență, la locul indicat s-au deplasat trei autsoepciale de stingere cu apă și spumă, un echipaj SMURD și un echipaj SAJ.\n\n„La sosirea forțelor de intervenție, incendiul se manifesta generalizat, la nivelul construcției de tipul P+M, pe o suprafață de aproximativ 200 mp, fiind lichidat în limitele găsite. La locul producerii evenimentului, au fost asistate două persoane, cu atac de panică, care au refuzat transportul la unitatea spitalicească”, transmite ISU Bacău.\n\nDin cercetările efectuate la fața locului, cauza probabilă de producere a incendiului este scurtcircuitul electric.",
  "metadata": {
    "original_file": "Ziarul_De_Bacau_0220.html"
  }
}