{
  "title": "Gala Turismului „Descoperă regiunea Nord-Est”, organizată în Bacău de Consiliul Județean și ADR. ZIDART, premiat în cadrul evenimentului",
  "content": "Zilele acestea, a avut loc Gala Turismului „Descoperă regiunea Nord-Est”, organizată în județul Bacău de către Agenția pentru Dezvoltare Regionala Nord-Est și Consiliul Județean, un eveniment care a reunit oameni și firme din domeniu. De asemenea, în cadrul galei, au fost premiate proiectele care valorifică potențialul turistic al zonei. ZIDART-Street Festival a obținut premiul pentru responsabilitate socială.\n\n„Județul nostru este un simbol al peisajelor pitorești și are un trecut marcat de sacrificiul înaintașilor și de realizările excepționale ale oamenilor care au construit valoarea sa culturală, științifică, sportivă și istorică. Fie că vorbim despre turismul cultural, ecumenic sau de agrement, Bacăul are o diversitate de obiective recunoscute pe plan național și internațional. Investițiile recente în infrastructura rutieră, în Aeroportul Internațional «George Enescu» și în cele în curs de realizarea la nivelul instituțiile culturale – Biblioteca Județeană «Costache Sturdza», Casa «Vasile Alecsandri», Muzeul «Iulian Antonescu», Filarmonica «Mihail Jora», demersurile de a elabora strategii de dezvoltare ale stațiunilor din județul Bacău sunt doar câteva exemple ale angajamentului nostru de a transforma județul într-o destinație modernă și atractivă”, a declarat Cristina Breahnă-Pravăț.\n\nDe asemenea, directorul Aeroportului Internațional „George Enescu” Bacău, Radu Bezniuc, a evidențiat trei direcții esențiale pentru viitorul turismului din județ, respectiv conectivitatea (esențială pentru a susține dezvoltarea turismului local și a deschide noi rute de călătorie), sprijinirea afacerilor locale (încurajarea acestora să creeze și să devină vizibile pe piața internațională) și valorificarea producătorilor locali (promovarea produselor și serviciilor care reflectă tradițiile locale).\n\nPreședinta CJ Bacău a vorbit și despre aplicația „Visit Bacău”, un instrument digital prin care turiștii pot afla care sunt cele mai importante obiective turistice din zona Bacăului.\n\n„Un element esențial al dezvoltării turismului este digitalizarea. Prin aplicația „Visit Bacău”, turiștii pot descoperi rapid și ușor cele mai importante obiective turistice, informații despre cazare și evenimente, având la dispoziție funcții avansate, inclusiv utilizarea offline. Această inițiativă, lansată în 2023, este un exemplu al modului în care tehnologia și tradiția pot lucra împreună pentru a pune Bacăul pe harta destinațiilor turistice de top”, a precizat Cristina Breahnă-Pravăț.\n\nBreahnă-Pravăț a mai precizat că în calitatea sa de președintă a Consiliului Județean Bacău, susține toate inițiativele menite să „valorifice excepționalul patrimoniu cultural și turistic al județului nostru. Sunt convinsă că, împreună cu băcăuanii, vom reuși să transformăm aceste resurse valoroase într-un pilon al dezvoltării și promovării Bacăului pe plan național și internațional.”\n\n„Premiul pentru CSR pe care l-am obținut la Gala Turismului organizată de Agentia pentru Dezvoltare Regionala Nord-Est, este o dovada că arta stradală poate fi un catalizator pentru dezvoltare socială și culturală. Ne propunem să ajungem în fiecare colț al regiunii Nord-Est cu creativitatea și energia noastră pentru a construi împreună un viitor sustenabil și cu impact în comunitate. Fiecare oraș, comună și sat are potențialul de a deveni o destinație unică, unde arta și cultura pot oferi spațiului public o identitate extrem de atrăgătoare”, au spus reprezentanții ZIDART Bacău.",
  "metadata": {
    "original_file": "Ziarul_De_Bacau_0055.html"
  }
}