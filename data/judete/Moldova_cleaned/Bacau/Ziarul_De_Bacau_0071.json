{
  "title": "Activitatea stațiilor ITP autorizate a fost reluată în condiții normale, anunță Registrul Auto Român",
  "content": "A redevenit funcțională aplicația informatică destinată înregistrării la nivel național a inspecțiilor tehnice periodice, începând din dimineața zilei de marți, 26.11.2024. Activitatea stațiilor ITP autorizate a putut fi reluată în condiții normale. Asta înseamnă că orice posesor de vehicul se poate prezenta la stațiile ITP de unde va primi pe loc documentele care atestă efectuarea inspecției, desigur în cazul în care mașina este declarată „admis”.\n\nAngajații RAR au început deja să introducă în sistemul informatic documentele procesate offline în perioada în care am avut înreruperi în funcționarea bazelor de date, iar clienții le vor primi și în format fizic în cel mai scurt timp. Totodată, poate fi desfășurată activitatea și în atelierele TLV, acei agenți economici care montează, repară și verifică tahografe sau limitatoare de viteză.\n\nDupă jumătatea zilei de marți a fost restabilit și schimbul de date cu Direcția Generală Permise de Conducere și Înmatriculări. Prin urmare, această instituție poate accesa datele necesare în sistemele informatice ale RAR.\n\nRegistrul Auto Român își prezintă scuzele pentru această situație neprevăzută și pentru neplăcerile provocate. Clienții care au în continuare nelămuriri sau au nevoie de diferite date, pot suna la call-center (021/9672), secțiunea „Informații”.",
  "metadata": {
    "original_file": "Ziarul_De_Bacau_0071.html"
  }
}