{
  "title": "Bărbat din Sascut, reținut după ce a condus fără permis și sub influența alcoolului",
  "content": "Polițiștii Secției 5 Poliție Rurală Răcăciuni au depistat în comuna Sascut un autoturism, iar la efectuarea semnalelor regulamentare de oprire acesta a accelerat continuându-și deplasarea. Polițiștii au procedat la urmărirea autoturismului în trafic, acesta fiind oprit în localitatea Pâncești.\n\nConducătorul autoturismului, un bărbat de 49 de ani din comuna Sascut, nu figura în baza de date cu permis de conducere pentru nicio categorie de vehicule, iar la testarea cu aparatul etilotest a rezultat o concentrație de 0,16 mg/l alcool pur în aerul expirat.\n\nDupă administrarea probatoriului, polițiștii l-au reținut pe cel în cauză pentru 24 de ore și l-au introdus în arestul IPJ Bacău. Cercetările sunt continuate în cadrul unui dosar penal sub aspectul săvârșirii infracțiunii de conducerea unui autovehicul pe drumurile publice fără permis de conducere.",
  "metadata": {
    "original_file": "Ziarul_De_Bacau_0008.html"
  }
}