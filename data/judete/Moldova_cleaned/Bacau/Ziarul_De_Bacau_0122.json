{
  "title": "Adolescent de 17 ani, arestat preventiv pentru conducere fără permis și sub influența alcoolului",
  "content": "Un tânăr de 17 ani, din comuna Parava, a fost prins în flagrant delict de către polițiști, în timp ce conducea un autoturism, fără permis de conducere și aflându-se sub influența alcoolului.\n\nPolițiștii l-au testat cu aparatul etilotest, rezultatul fiind de 0.50 mg/l alcool pur în aerul expirat. Ulterior, acesta a fost transportat la spital unde i-au fost prelevate mostre biologice de sânge în vederea stabilirii cu exactitate a alcoolemiei.\n\nTotodată, din verificările efectuate în baza de date a rezultat că, tânărul nu deține permis de conducere pentru nicio categorie de autovehicule. Pe 11 octombrie, după administrarea probatoriului, polițiștii au luat măsura reținerii tânărului, pentru 24 de ore.\n\nUlterior, cel în cauză a fost prezentat instanței de judecată care a dispus arestarea preventivă pentru 30 de zile. Cercetările sunt continuate.\n\nBărbat reținut, după ce a fost prins beat la volan\n\nPe 13 octombrie, polițiștii Secției 2 Poliție Rurală Moiești au depistat în flagrant delict un bărbat de 52 de ani, din comuna Poduri, în timp ce conducea un autoturism în localitate, aflându-se sub influența băuturilor alcoolice.\n\nÎn urma testării cu aparatul etilotest a rezultat o concentrație de 1,23 mg/l alcool pur în aerul expirat. Ulterior, bărbatul a fost condus la spital unde i-au fost prelevate mostre biologice de sânge.\n\nDupă administrarea probatoriului, polițiștii au luat măsura reținerii celui în cauză, pentru 24 de ore și l-au introdus în Arestul I.P.J. Bacău. Cercetările sunt continuate.",
  "metadata": {
    "original_file": "Ziarul_De_Bacau_0122.html"
  }
}