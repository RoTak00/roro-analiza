{
  "title": "Tâlhari la 15 ani! Doi adolescenți din Târgu Ocna, reținuți după ce au jefuit un om în plină stradă",
  "content": "Două mandate de percheziții domiciliară au fost puse în aplicare de către polițiști, pe 28 octombrie, la imobilele a doi adolescenți de 15 și 16 ani, din Târgu Ocna, bănuiți de comiterea infracțiunii de tâlhărie calificată.\n\nÎn urma activităților desfășurate a fost recuperat un telefon mobil, în valoare de 500 de lei, iar cei doi au fost conduşi la sediul Poliţiei Staţiunii Târgu-Ocna în baza mandatelor de aducere emise în cauză.\n\nPăgubitul în vârstă de 32 de ani a fost abordat pe stradă de cei doi care, prin smulgere, i-ar fi sustras o geantă și o borsetă în care avea telefonul mobil.\n\nDupă administrarea probatoriului, faţă de cei doi tineri a fost luată măsura reţinerii pentru o perioadă de 24 de ore, fiind escortaţi şi introduși în Arestul I.P.J. Bacău. Cercetările continuă sub aspectul săvârşirii infracţiunii de tâlhărie calificată.\n\nLa activități au participat jandarmi și luptători din cadrul Serviciului Acțiuni Speciale al I.P.J. Bacău.",
  "metadata": {
    "original_file": "Ziarul_De_Bacau_0107.html"
  }
}