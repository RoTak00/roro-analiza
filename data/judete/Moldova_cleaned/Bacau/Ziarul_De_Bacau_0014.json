{
  "title": "Primarul Viziteu anunță un concurs de idei pentru extinderea zonei pietonale din Pasajul Revoluției",
  "content": "Primăria Bacău organizează un concurs de idei pentru extinderea zonei pietonale din Pasajul Revoluției. Anunțul a fost făcut de primarul Lucian Stanciu-Viziteu.\n\nActuala zonă pietonală din Pasajul Revoluției a fost realizată în urma unui proiect înscris într-un concurs similar.\n\n„Închiderea Pasajului Revoluției pentru autoturisme și transformarea lui într-o zonă dedicată exclusiv pietonilor s-a dovedit a fi o idee bună pentru oraș. Proiectul a fost realizat în baza unui concurs de idei, iar decizia pentru modul în care am amenajat pasajul a fost a băcăuanilor”, a precizat primarul Viziteu.\n\nBăcăuanii sunt îndemnați să-și trimită proiectele până la finalul lunii februarie: „Cum credeți că am putea extinde zona pietonală din Pasajul Revoluției? Dacă ai o viziune în această privință și te pricepi să o transpui într-un mic proiect în care să descrii ce vrei să faci și eventual la care să atașezi și câteva planșe, așteptăm sugestiile la adresa de email secretariatprimar@primariabacau.ro, până pe 28 februarie”, a mai spus primarul.\n\nIdeile vor fi supuse la vot, iar conceptul care va aduna cele mai multe voturi va fi implementat. Edilul nu a anunțat dacă autorul proiectului va fi răsplătit în vreun fel.",
  "metadata": {
    "original_file": "Ziarul_De_Bacau_0014.html"
  }
}