{
  "title": "Dosar penal pentru un bărbat și fiul său, după ce poliția l-a prins pe minor conducând pe E85",
  "content": "Polițiștii Serviciului Rutier Bacău au depistat, pe 30 martie, un tânăr de 17 ani, în timp ce conducea un motociclu, care nu avea montate plăcuțe cu numere de înmatriculare, pe DN2 – E85 (în localitatea Cleja).\n\nDin verificările efectuate în baza de date a reieșit că, tânărul nu deține permis de conducere pentru nicio categorie de vehicule, iar motociclul nu este înmatriculat/înregistrat. Totodată, din cercetări a reieșit faptul că, vehiculul îi fusese încredințat tânărului de către tatăl acestuia.\n\nPolițiștii au întocmit un dosar penal în care se efectuează cercetări sub aspectul săvârșirii infracțiunilor de conducerea unui autovehicul pe drumurile publice fără permis de conducere, conducerea sau punerea în circulație pe drumurile publice a unui vehicul neînmatriculat și încredinţarea unui vehicul pentru care legea prevede obligativitatea deţinerii permisului de conducere.",
  "metadata": {
    "original_file": "Ziarul_De_Bacau_0294.html"
  }
}