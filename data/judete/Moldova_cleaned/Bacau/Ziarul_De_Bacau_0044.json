{
  "title": "Traficanți de țigări, audiați de polițiști. O persoană a fost reținută",
  "content": "Polițiștii Serviciului de Investigare a Criminalității Economice Bacău, împreună cu cei din cadrul Poliției municipale Onești și ai Stațiunii Târgu-Ocna, sub coordonarea Parchetului de pe lângă Judecătoria Onești, au pus în aplicare 14 mandate de percheziție domiciliară într-un dosar penal privind producerea și comercializarea de țigarete și tutun.\n\nLa imobilele percheziționate, din comuna Dofteana și Stațiunea Târgu-Ocna a fost găsită și ridicată cantitatea de 8 kilograme tutun, 2.655 de ţigarete, 4 aparate de injectat tutun, 33 de cutii cu tuburi, 39 de pachete ţigarete goale.\n\nAu fost conduse la sediul poliției, pentru audieri, 11 persoane cu vârste cuprinse între 30 și 55 de ani, iar în urma probatoriului administrat un bărbat de 45 de ani a fost reținut pentru 24 de ore.\n\nLa activități au participat jandarmi din cadrul Grupării de Jandarmi Mobile Bacău.",
  "metadata": {
    "original_file": "Ziarul_De_Bacau_0044.html"
  }
}