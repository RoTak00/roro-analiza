{
  "title": "Rețelele de distribuție a gazelor naturale au fost extinse în 10 localități din județele Bacău, Iași, Arad și Sibiu",
  "content": "Însumând 68 de kilometri, proiectele de extindere a rețelelor reprezintă o investiție totală de peste 16 milioane de lei. Mii de beneficiari direcți ai lucrărilor, realizate în parteneriat cu autoritățile locale. Delgaz Grid operează o rețea de distribuție a gazelor naturale de peste 26.000 kilometri în peste 1.100 de localități din 20 de județe ale țării.\n\nCompania de distribuție Delgaz Grid a extins rețeaua de distribuție a gazelor naturale, în cursul anului trecut, în 10 localități din județele Iași, Bacău, Arad și Sibiu, pe o lungime care însumează 68 de kilometri, în urma unor investiții totale de aproximativ 16,5 mil. lei.\n\nDin valoarea totală a proiectelor, de care vor beneficia mii de locuitori, 9,8 milioane de lei au fost asigurate de autoritățile locale, iar peste 6,7 milioane de lei de către compania Delgaz Grid, din surse proprii.\n\nCinci dintre cele zece noi distribuții sunt operaționale, de la finalul anului trecut, în localitățile: Galbeni (9 km) și Zăpodia (5,7 km) – jud. Bacău, Goruni (8,7 km) – jud. Iași, Dobârca (3,4 Km) – jud. Sibiu și Tisa Nouă (11,6 km) – jud. Arad.\n\nÎn perioada imediat următoare vor fi puse în funcțiune noile rețele din localitățile Valea Seacă și Buchila (13,35 km), respectiv Valea Mică (2,2 km), toate din jud. Bacău, precum și Chiperești și Oprișeni (13,9 km), din jud. Iași.\n\nPentru anul în curs, compania Delgaz Grid va continua să susțină dezvoltarea comunităților locale prin intermediul noilor proiecte de alimentare cu gaze naturale inițiate de către autoritățile locale.",
  "metadata": {
    "original_file": "Desteptarea_0050.html"
  }
}