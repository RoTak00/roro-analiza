{
  "title": "Tragedie în Prăjești! O persoană a murit într-un incendiu izbucnit la o casă",
  "content": "O tragedie a avut loc, seara trecută (14 mai), în comuna Prăjești. În urma unui incendiu izbucnit la o gospodărie, o persoană a murit.\n\nPompierii militari băcăuani au fost solicitați să intervină în comuna Prăjești, în urma unui apel primit pe Numărul Unic pentru Apeluri de Urgență 112 care anunța producerea unui incendiu la o casă de locuit. De urgență, la locul indicat s-au deplasat două autospeciale de stingere cu apă și spumă din cadrul Detașamentului de Pompieri Bacău.\n\n„La sosirea forțelor de intervenție, incendiul se manifesta generalizat la nivelul locuinței, pe o suprafață de aproximativ 80 mp. Din nefericire, la locul intervenției a fost găsită o victimă carbonizată”, a transmis ISU Bacău.\n\nDin cercetările efectuate la fața locului, cauza probabilă de producere a incendiului este cenușa, jarul și scânteile provenite de la sistemele de încălzire.\n\nIncendiu la o casă din Târgu Ocna, produs din cauza unui polizor\n\nTot în cursul zilei de ieri, pompierii militari au fost solicitați să intervină în orașul Târgu Ocna, în urma unui apel care anunța producerea unui incendiu la o casă de locuit.\n\nDe urgență, la locul indicat s-au deplasat două autospeciale de stingere și o autospecială de primă intervenție și comandă. La sosirea forțelor de intervenție, incendiul se manifesta la podul și acoperișul unei case de locuit de tipul P+1, pe o suprafață de aproximativ 60 mp.\n\nDin cercetările efectuate la fața locului, cauza probabilă de producere a incendiului este reprezentată de scânteile mecanice (utilizarea polizorului unghiular).",
  "metadata": {
    "original_file": "Ziarul_De_Bacau_0249.html"
  }
}