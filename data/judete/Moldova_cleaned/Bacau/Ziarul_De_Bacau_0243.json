{
  "title": "Mai mulți hoți din Moinești au fost prinși de polițiști, în cadrul unei acțiuni desfășurate în weekend",
  "content": "Mai multe persoane bănuite de furt au fost prinse, weekendul trecut, în cadrul unei acțiuni desfășurate de polițiștii din Moinești.\n\nPe 25 mai, polițiștii din cadrul Poliției municipiului Moinești, împreună cu cei din cadrul secțiilor de poliție rurală arondate, au desfășurat o acțiune în municipiu și în comunele limitrofe, pentru prevenirea și combaterea cauzelor generatoare de accidente rutiere, a faptelor antisociale și a delictelor silvice.\n\nÎn cadrul activităților au fost verificate 70 de autovehicule, au fost legitimate peste 80 de persoane și au fost efectuate 48 de testări cu aparatele din dotare. De asemenea, au fost identificate 6 persoane bănuite de comiterea mai multor furturi din municipiul Moinești.\n\nPentru neregulile constatate, polițiștii au aplicat 36 de sancțiuni contravenționale, în valoare totală de peste 28.000 de lei, au reținut 5 permise de conducere și au retras 2 certificate de înmatriculare.\n\nÎn aceeași zi, polițiștii Secției 4 Poliție Rurală Podu Turcului, împreună cu specialiști din cadrul R.A.R. Bacău, au acționat în zona de competență pentru prevenirea și combaterea faptelor antisociale și pentru creșterea gradului de siguranță rutieră.\n\nÎn cadrul activităților desfășurate au fost controlate peste 70 de autovehicule și au fost legitimate 82 de persoane.\n\nPolițiștii au aplicat 49 de sancțiuni contravenționale în valoare totală de aproximativ 20.000 de lei, au retras 5 certificate de înmatriculare și un set de plăcuțe cu numere de înmatriculare.",
  "metadata": {
    "original_file": "Ziarul_De_Bacau_0243.html"
  }
}