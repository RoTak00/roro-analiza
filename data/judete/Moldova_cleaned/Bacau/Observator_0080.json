{
  "title": "Cum combați pielea uscată în sezonul rece",
  "content": "Primul pas atunci când vine vorba de îngrijirea pielii este, fără doar și poate, exfolierea. Dacă te gândești că va accentua și mai mult uscăciunea pielii, acest lucru nu este adevărat deoarece este esențial să elimini celulele moarte. Exfoliază tot corpul o dată pe săptămână, în timpul dușului, când porii sunt deschiși. Poți opta pentru produse speciale din comerț sau preparate acasă (din ulei de cocos și zăț de cafea, zahăr brun, mălai).\n\nCaută cele mai bune produse hidratante ̶ acestea trebuie să aibă în componența lor unul sau mai multe din următoarele ingrediente: glicerină, ceramide, vaselină, lanolină, silicon, acid hialuronic. De asemenea, poți folosi și uleiuri naturale cu efect intens hidratant precum uleiul de cocos, de măsline sau de jojoba.\n\nAtunci când aerul din casă este uscat, mai ales pe timpul iernii, umidificatorul este de nelipsit din încăperea în care stai dacă îți dorești o piele hidratată. Pentru a-l alege pe cel mai bun, ține cont de două specificații: să nu facă zgomot și să aibă fluxul de vapori reglabil.\n\nFără produse pe bază de alcool\n\nDe obicei, o cantitate redusă de alcool prezentă în produsele de îngrijire nu este mereu un lucru rău, căci poate spori eficacitatea acestora. În schimb, dacă ai pielea uscată, produsele care au inclus pe lista ingredientelor și alcoolul, așa cum este loțiunea tonică, pot provoca iritații, contribuind și mai mult la uscarea pielii. Citește cu atenție etichetele înainte de a face cumpărături și, cel mai bine, încearcă-le pe o porțiune mică de piele, pentru a te asigura că nu au efecte secundare nedorite.\n\nDacă nu observi îmbunătățiri ale aspectului pielii, este necesar să consulți un dermatolog.",
  "metadata": {
    "original_file": "Observator_0080.html"
  }
}