{
  "title": "Un tânăr de 19 ani s-a ales cu dosar penal, după ce a fost prins drogat la volan",
  "content": "Sâmbătă noaptea, în jurul orei 23.00, un echipaj de poliție din cadrul Serviciului Rutier Bacău a oprit pentru control, în comuna Săucești, o mașină condusă de un tânăr de 19 ani. În urma testării cu aparatul din dotare, au reieșit indicii și cu privire la posibila prezență a substanțelor psihoactive.\n\n„Menționăm că aceasta nu reprezintă probă în cadrul dosarului penal, cel în cauză fiind transportat la spital unde i-au fost recoltate mostre biologice în vederea stabilirii cu exactitate a alcoolemiei și a consumului unor substanțe interzise”, au precizat cei de la Poliție.\n\nDe asemenea, în urma controlului autoturismului, polițiștii au descoperit și ridicat în vederea continuării cercetărilor un cântar electronic ce prezenta urme de substanțe vegetale.\n\nÎn prezent, se continuă cercetările în cadrul unui dosar penal sub aspectul săvârşirii infracţiunii de conducerea unui vehicul sub influenţa alcoolului sau a altor substanţe.\n\nPe 14 aprilie, în jurul orei 08.00, un echipaj de poliţie din cadrul Biroului Rutier Bacău au depistat în flagrant delict, un localnic de 52 de ani, în timp ce conducea o autoutilitară pe strada Calea Romanului, aflându-se sub influenţa băuturilor alcoolice.\n\nAcesta a fost testat cu aparatul etilometru rezultând o îmbibaţie alcoolică de 0,52 mg/l alcool pur în aerul expirat, ulterior fiind transportat la spital pentru recoltarea de mostre biologice de sânge în vederea stabilirii cu exactitate a alcoolemiei.\n\nPolițiștii efectuează cercetări sub aspectul săvârşirii infracţiunii de conducerea pe drumurile publice a unui vehicul de către o persoană care se află sub influenţa alcoolului.",
  "metadata": {
    "original_file": "Ziarul_De_Bacau_0276.html"
  }
}