{
  "title": "Se reface Barajul de la Belci, distrus de inundații în 1991",
  "content": "Administrația Națională ”Apele Române” a primit o finanțare de peste 37 de milioane de euro prin Planul Național de Redresare și Reziliență (PNRR) pentru modernizarea infrastructurii de protecție împotriva inundațiilor. Această investiție strategică vizează reabilitarea a patru acumulări nepermanente și peste 33 de kilometri de diguri, având ca obiectiv principal reducerea riscului de inundații și protecția populației și a infrastructurii critice.\n\nUnul dintre proiectele emblematice incluse în acest plan este reabilitarea barajului Belci, situat pe râul Tazlău, în județul Bacău. Această acumulare va fi refăcută sub forma unei acumulări nepermanente (polder), cu scopul de a prelua debitele de viitură și de a reduce semnificativ riscul de inundații pentru comunitățile din zonă.\n\nBarajul Belci are o istorie marcată de tragedii. Construit între 1958 și 1962 pentru alimentarea cu apă a Centralei Termoelectrice Borzești, acesta a fost distrus de o viitură excepțională în 1991. În urma acestei catastrofe, 25 de persoane au pierit și circa 250 de case au fost distruse. În noaptea de 28–29 iulie 1991, precipitațiile torențiale din bazinul râului Tazlău au atins valori extreme, înregistrându-se 148,8 l/m² la stația Livezi. Viitura, cu o înălțime de aproximativ 7 metri, a depășit capacitatea barajului, cauzând cedarea acestuia. Deficiențele de proiectare și intervențiile ulterioare nepotrivite au contribuit la gravitatea dezastrului.\n\nRefacerea barajului Belci sub formă de acumulare nepermanentă este esențială pentru a evita repetarea unor astfel de tragedii. Noul proiect include măsuri avansate pentru gestionarea debitelor de viitură și reducerea impactului inundațiilor asupra comunităților vulnerabile.",
  "metadata": {
    "original_file": "Desteptarea_0017.html"
  }
}