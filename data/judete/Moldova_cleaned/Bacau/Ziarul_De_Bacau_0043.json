{
  "title": "Urmărire în miez de noapte, prin centrul municipiului Bacău. Un bărbat a fost reținut",
  "content": "În noaptea de 17 decembrie, în jurul orei 23:30, un șofer a refuzat să oprească la semnalul patrulei auto din cadrul Secţiei 2 Poliţie Bacău. Astfel, polițiștii au pornit în urmărirea autoturismului.\n\nUrmărirea a avut loc până pe strada 9 Mai, unde șoferul a abandonat autoturismul. Dar, polițiștii l-au prins pe făptaș și i-au stabilit identitatea, respectiv, un bărbat de 45 de ani, din localitate. În urma verificărilor efectuate s-a aflat că el nu poseda permis de conducere pentru nicio categorie de vehicule.\n\nBărbatul a fost testat cu aparatul etilometru rezultatul fiind de 0,44 mg/l alcool pur în aerul expirat. Ulterior, a fost condus la spital unde i-au fost recoltate mostre biologice de sânge în vederea stabilirii cu exactitate a alcolemiei.\n\nPolițiștii continuă ancheta în cadrul unui dosar penal și au luat măsura reținerii celui în cauză pentru 24 de ore, fiind introdus în Arestul I.P.J Bacău.",
  "metadata": {
    "original_file": "Ziarul_De_Bacau_0043.html"
  }
}