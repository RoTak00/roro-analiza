{
  "title": "FOTO! Incendiu la Sascut, produs de trăsnet. A luat foc un depozit de furaje",
  "content": "În cursul acestei dimineți, în jurul orei 03:00, pompierii militari au fost solicitați să intervină în comuna Sascut, în urma unui apel care anunța producerea unui incendiu la o hală metalică în care erau depozitate furaje.\n\nDe urgență, la locul indicat s-au deplasat două autospeciale de stingere cu apă și spumă și o ambulanță SMURD, din cadrul Punctelor de Lucru Sascut și Parincea.\n\nLa sosirea forțelor de intervenție, incendiul se manifesta cu flacără la nivelul magaziei unde erau depozitate furajele, pe o suprafață de aproximativ 400 mp, fiind lichidat după aproximativ patru ore.\n\nDin cercetările efectuate de pompierii militari, cauza probabilă de producere a incendiului este trăsnetul.",
  "metadata": {
    "original_file": "Ziarul_De_Bacau_0230.html"
  }
}