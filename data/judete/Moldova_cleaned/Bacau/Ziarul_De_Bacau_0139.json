{
  "title": "Acțiunea BLOCADA în Moinești: polițiștii au dat amenzi de peste 20.000 lei și au reținut mai multe permise de conducere",
  "content": "Polițiștii din cadrul Poliției municipiului Moinești, împreună cu cei din cadrul secțiilor de poliție rurală arondate, au desfășurat, pe 21 septembrie, o acțiune în municipiu și în comunele limitrofe, pentru prevenirea și combaterea cauzelor generatoare de accidente rutiere şi a faptelor antisociale.\n\nÎn timpul acțiunii, polițiștii au depistat un bărbat de 31 ani, din județul Neamţ, în timp ce transporta 3 kg de trufe, cu un autoturism, în comuna Poduri, fără a avea documente de transport și de însoţire a mărfii. Trufele au fost confiscate și lăsate în custodie Ocolului Silvic Moineşti, iar conducătorul auto a fost sancționat contravențional.\n\nÎn total, în cadrul activităților, au fost verificate peste 50 de autovehicule, au fost legitimate peste 80 de persoane și au fost efectuate 30 de testări cu aparatele din dotare. Pentru neregulile constatate, polițiștii au aplicat 47 de sancțiuni contravenționale, în valoare totală de peste 21.000 de lei, au reținut 3 permise de conducere și au retras 3 certificate de înmatriculare.",
  "metadata": {
    "original_file": "Ziarul_De_Bacau_0139.html"
  }
}