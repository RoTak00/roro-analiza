{
  "title": "Ministrul Fechet a convocat Comitetul ministerial pentru situaţii de urgenţă. \"În aceste zile, vor fi cantități de precipitații foarte mari, într-un interval foarte scurt\"",
  "content": "Ministrul băcăuan al mediului, Mircea Fechet a convocat Comitetul ministerial pentru situaţii de urgenţă (CMSU), constituit la nivelul MMAP, ca urmare a avertizărilor meteorologice de Cod Galben și Cod Portocaliu.\n\nAcesta a atras atenția asupra fenomenelor meteo ce urmează să străbată țara în perioada următoare, însă a punctat și despre recordurile istorice din luna iunie.\n\n„Ne aflăm într-o situație dificilă din punct de vedere hidro-meteorologic și vreau să ne asigurăm că luăm cele mai bune decizii.\n\nChiar dacă va ploua într-o zi cât într-o lună, seceta este una severă și nevoia de apă,din zonele afectate de acest fenomen, nu va fi compensată deoarece, în aceste zile, vor fi cantități de precipitații foarte mari, dar într-un interval foarte scurt.\n\nDe aceea, trebuie să fim vigilenți. Specialiștii ANM ne-au informat că anul acesta am avut cea mai caldă lună iunie din istorie și am avut chiar și un record la numărul de coduri roșii emise – 43.\n\nColegii de la Apele Române m-au informat că s-au efectuat câteva pregoliri, astfel încât să poată fi preluate cantitățile de precipitații care vor cădea, dar trebuie să rămânem vigilenți și să comunicăm foarte bine cu autoritățile din județele predispuse a avea situații mai dificile din cauza precipitațiilor”, a menționat ministrul Fechet.",
  "metadata": {
    "original_file": "Ziarul_De_Bacau_0215.html"
  }
}