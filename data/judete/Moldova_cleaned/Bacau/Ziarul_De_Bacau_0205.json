{
  "title": "Un bărbat din Asău a fost înșelat cu 6.000 euro de un individ care pretindea că e medic",
  "content": "Un bărbat de 37 de ani a fost reținut pentru 24 de ore și ulterior arestat preventiv 30 de zile, fiind suspect de înșelăciune.\n\nPe 16 iulie, polițiștii Secției 7 Poliție Rurală Brusturoasa, cu sprijinul celor din cadrul I.P.J. Botoșani au pus în aplicare un mandat de aducere emis de Judecătoria Moinești, pe numele unui bărbat de 37 de ani, din municipiul Dorohoi, cercetat într-un dosar penal sub aspectul săvârșirii infracțiunii de înșelăciune. Cel în cauză a fost condus la sediul poliției în vederea audierii.\n\nÎn fapt, în perioada aprilie – iunie, sub pretextul că ar fi medic, bărbatul ar fi pretins și primit de la un bărbat de 34 de ani, din comuna Asău, în schimbul unor presupuse servicii medicale, bunuri și sume de bani, însumând aproximativ 6.000 de euro.\n\nÎn urma administrării probatoriului, polițiștii l-au reținut pe cel în cauză pentru 24 de ore și l-au introdus în Arestul I.P.J. Bacău. Ulterior, pe 17 iulie, bărbatul a fost prezentat în fața instanței de judecată care a dispus arestarea preventivă pentru 30 de zile.\n\nCercetările sunt continuate în cadrul unui dosar penal, sub aspectul săvârșirii infracțiunii de înșelăciune.",
  "metadata": {
    "original_file": "Ziarul_De_Bacau_0205.html"
  }
}