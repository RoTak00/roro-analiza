{
  "title": "Dosar penal pentru comercializarea de mărfuri contrafăcute",
  "content": "Poliţiştii din Bacău au indisponibilizat 39 de parfumuri susceptibile de a fi contrafăcute, de la un bărbat din judeţul Prahova, depistat în trafic. Valoarea prejudiciului creat este de aproximativ 12.000 de lei.\n\nLa data de 18 aprilie a.c., poliţişti din cadrul Serviciului Rutier au oprit pentru control, în localitatea Dumbrava, un autoturism, condus de un bărbat, de 31 de ani, din judeţul Prahova.\n\nÎn urma controlului autoturismului, polițiștii au descoperit în interior 39 de parfumuri susceptibile a fi contrafăcute din cauza calităţii vizibil scăzute în comparaţie cu un produs similar cu originalul.\n\nCazul a fost preluat de polițiștii Serviciului de Investigare a Criminalității Economice, sub supravegherea Parchetului de pe lângă Judecătoria Bacău.\n\nPrejudiciul cauzat se ridică la aproximativ 12.000 de lei. Cele 39 de parfumuri au fost ridicate în vederea confiscării, iar bărbatul în cauză este cercetat sub aspectul săvârşirii infracţiunii de punerea în circulație a unui produs purtând o marcă identică sau similară cu o marcă înregistrată pentru produse identice sau similare.",
  "metadata": {
    "original_file": "Observator_0045.html"
  }
}