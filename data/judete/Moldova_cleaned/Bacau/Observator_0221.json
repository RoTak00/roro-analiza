{
  "title": "Premiați la Gala Națională a Asistenței Sociale",
  "content": "Evenimentul este organizat, în fiecare an, de către Colegiul Național al Asistenților Sociali din România (CNASR) pentru a marca Ziua Mondială a Asistenței Sociale și a răsplăti munca celor care s-au implicat în dezvoltarea asistenței sociale la nivel local și național.\n\n„Politicianul anului 2017”, desemnat în urma voturilor online și a deciziei juriului, este Sorin Brașoveanu, președintele Consiliului Județean Bacău. Ceilalți doi finaliști ai acestei secțiuni au fost Maria Grapini, membră în Parlamentul European, și Dănuț Dinu, consilier municipal în Pitești.\n\nUn alt titlu care ajunge în județul Bacău, la această ediție, este „Premiul pentru asistentul social din domeniul incluziunii sociale”, acordat pr. Ilarion Mâță, președintele Asociației „Sf. Voievod Ștefan cel Mare” din Hârja-Oituz. Părintele Mâță a fost selectat ca finalist și pentru „Premiul pentru asistentul social din domeniul persoanelor vârstnice și îngrijrii la domiciliu”.\n\nJudețul Bacău a avut nominalizați și la alte categorii, care merită, și ei, amintiți: Premiul pentru asistentul social din domeniul protecției copilului – Mihaela Cucu, DGASPC, Premiul pentru asistentul social din domeniul persoanelor cu dizabilități – Roxana Ciciu, CRRN Răcăciuni, Premiul pentru asistentul social din domeniul persoanelor vârstnice – Elena Rusu Găman (asistent social la FSC), Premiul pentru asistentul social din domeniul asistenței comunitare – Mirela Nicoleta Crăciun (comuna Sărata) și Florin Cristea (comuna Colonești), Premiul instituția anului – Asociația „Lumina” și Asociația „Sf. Voievod Ștefan cel Mare”, Premiul pentru cea mai activă sucursală – CNASR Bacău.",
  "metadata": {
    "original_file": "Observator_0221.html"
  }
}