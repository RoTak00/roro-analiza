{
  "title": "Primii 80 de kilometri din Autostrada A7 vor fi dați în circulație în această toamnă. Toate cele 3 tronsoane sunt construite de Umbrărescu",
  "content": "Din această toamnă se va circula pe primii 80 de km din autostrada Moldovei – A7. Ministrul Transporturilor, Sorin Grindeanu, spune că în luna octombrie vor fi deschise circulației tronsoanele 1, 2 și 4 – între Buzău – Vadu Pașii și Focșani Nord. Lucrările pe aceste porțiuni sunt gata în proporție de 82%. Constructor este firma băcăuană UMB Grup.\n\n„Lotul 1 și lotul 2, adică de la Buzău la Râmnicu Sărat, mai puțin podul, și lotul 4, cel din jurul Focșaniului vor fi date în circulație undeva la jumătatea lunii octombrie. Diferența, adică podul de aici și lotul 3 undeva pe finalul lunii noiembrie” , a precizat ministrul Sorin Grindeanu, preluat de Europa FM .\n\nToată autostrada Moldovei va avea 440 de km, de la Ploiești la Siret. Tronsoanele 1 și 4 ale Autostrăzii Buzău – Focșani au termen contractul de finalizare 2024, iar Tronsoanele 2 și 3 ar trebui fnalizate, conform contractului, în 2025, a spus ministrul Transporturilor.",
  "metadata": {
    "original_file": "Ziarul_De_Bacau_0188.html"
  }
}