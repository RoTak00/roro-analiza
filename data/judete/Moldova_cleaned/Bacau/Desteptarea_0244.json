{
  "title": "Dosar penal și un bărbat în arest, după un scandal în familie la Găiceana",
  "content": "Polițiștii Secției 4 Poliție Rurală Podu Turcului au reținut pentru 24 de ore un bărbat de 32 de ani din comuna Găiceana, județul Bacău. Acesta este cercetat într-un dosar penal pentru încălcarea măsurilor dispuse printr-un ordin de protecție provizoriu, violență în familie și lovire sau alte violențe.\n\nConform anchetei, în noaptea de 28 spre 29 decembrie, în jurul orei 02:00, bărbatul, însoțit de mama și sora sa, s-ar fi întors la locuința concubinei sale, o tânără de 28 de ani, deși un ordin de protecție provizoriu emis de poliție îi interzicea acest lucru. Cei trei ar fi agresat-o pe femeie în urma unei altercații.\n\nDupă administrarea probelor, suspectul a fost reținut și dus în arestul Inspectoratului de Poliție Județean Bacău. Cercetările continuă pentru clarificarea tuturor aspectelor legate de aceste infracțiuni.\n\nPoliția reamintește că încălcarea măsurilor de protecție este o infracțiune gravă, iar victimele sunt încurajate să ceară sprijin autorităților pentru a preveni astfel de incidente.",
  "metadata": {
    "original_file": "Desteptarea_0244.html"
  }
}