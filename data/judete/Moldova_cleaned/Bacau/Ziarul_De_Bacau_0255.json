{
  "title": "Bărbatul filmat în timp ce conducea pe contrasens pe șoseaua de centură a Bacăului, amendat de polițiști",
  "content": "Bărbatul care, la sfârșitul lunii martie, a fost filmat în timp ce conducea o camionetă încărcată cu lemne pe contrasens, pe șoseaua de centură a Bacăului , a fost identificat și amendat de polițiști.\n\n„În urma verificărilor efectuate, polițiștii Serviciului Rutier Bacău au identificat și sancționat contravențional, cu amendă în valoare de 1.485 de lei, un bărbat de 46 de ani din comuna Blăgești care la data de 27 martie, a fost surprins conducând o autoutilitară încărcată cu material lemnos, pe autostrada A7 din municipiul Bacău, contrar sensului de circulație”, se arată în comunicatul de la IPJ Bacău.\n\nTotodată, polițiștii au luat măsura complementară de reținere a permisului de conducere în vederea suspendării exercitării dreptului de circulație pe drumurile publice pentru 120 de zile, eliberând dovadă înlocuitoare fără drept de circulație.",
  "metadata": {
    "original_file": "Ziarul_De_Bacau_0255.html"
  }
}