{
  "title": "Calvarul de pe Podul Șerbănești nu s-a terminat! Se închide iar traficul, parțial, pentru înlocuirea parapeților",
  "content": "După mai bine de un an de chin pentru șoferii care tranzitează podul de la Șerbănești, primarul Viziteu anunță noi restricții de trafic pentru o lucrare ce trebuia efectuată când a fost modernizată calea de rulare.\n\nEste vorba despre înlocuirea parapeților de la podul Șerbănești, lucrare ce trebuia făcută în primăvară. Specialiștii din Primărie și-au dat seama atunci că elementele metalice erau pline de rugină și nu se puteau repara. Deși a existat un proiect, primarul Viziteu a recunoscut că lucrurile nu erau așa „cum a crezut inițial”.\n\n„Inițial lucrarea trebuia finalizată odată cu reparațiile și asfaltarea din primăvară, dar elementele metalice erau mâncate de rugină și nu se puteau repara, așa cum am crezut inițial. După o procedură care a durat mai mult decât estimam, lucrările de înlocuire cu noile piese debutează de astăzi.\n\nSe va începe cu latura de pe partea dreaptă de pe sensul de mers către oraș și se vor aplica restricții prin închideri parțiale ale benzii de rulare. Încercăm să finalizăm cât mai repede lucrarea pentru a crea cât mai puțin disconfort”, a anunțat Lucian Stanciu-Viziteu.",
  "metadata": {
    "original_file": "Ziarul_De_Bacau_0109.html"
  }
}