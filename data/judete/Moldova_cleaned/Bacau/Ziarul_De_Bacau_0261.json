{
  "title": "Tânăr din Livezi, amenințat cu o pușcă de un consătean. Agresorul a tras un foc de armă",
  "content": "Un tânăr din comuna Livezi a trans o sperietură zdravănă, când un vecin l-a amenințat cu o armă letală. Agresorul ar fi tras și un foc de avertisment în aer.\n\nPe 29 aprilie, polițiștii Secției 3 Poliție Rurală Onești au fost sesizați de către un tânăr de 29 de ani, despre faptul că ar fi fost amenințat cu o armă de un bărbat de 49 de ani.\n\n„La fața locului s-au deplasat polițiștii Serviciului Arme Explozivi și Substanțe Periculoase, împreună cu cei din cadrul Secției 3 Poliție Rurală Onești, iar în urma verificărilor efectuate a reieșit faptul că, pe 29 aprilie, tânărul de 29 de ani, în timp ce se afla în extravilanul comunei Livezi cu animalele la păscut, ar fi fost amenințat cu o armă de către bărbatul de 49 de ani care ar fi executat un foc în plan vertical”, au transmis polițiștii.\n\nPolițiștii au descoperit și ridicat în vederea continuării cercetărilor, o armă letală, un cartuș cu alice și un tub de cartuș. Din cercetări a reieșit faptul că arma și muniția ar fi fost aduse în țară de către bărbatul de 49 de ani, din Belgia.\n\nDupă administrarea probatoriului, polițiștii au dispus reținerea celui în cauză pentru 24 de ore și l-au introdus în Arestul I.P.J. Bacău. Cercetările sunt continuate în cadrul unui dosar penal sub aspectul săvârșirii infracțiunilor de contrabandă calificată, nerespectarea regimului armelor şi al muniţiilor, uz de armă fără drept şi ameninţare.",
  "metadata": {
    "original_file": "Ziarul_De_Bacau_0261.html"
  }
}