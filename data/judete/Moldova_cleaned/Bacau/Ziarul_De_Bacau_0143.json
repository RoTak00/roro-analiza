{
  "title": "Percheziție domiciliară în Moinești! Un bărbat bănuit de furt calificat a fost reținut",
  "content": "Poliţiştii din cadrul Poliției Municipiului Moinești au efectuat două percheziţii domiciliare în urma cărora au recuperat în totalitate prejudiciul cauzat prin comiterea a două infracțiuni de furt calificat.\n\nPe 18 septembrie, sub supravegherea procurorului Parchetului de pe lângă Judecătoria Moinești, poliţiştii au pus în executare două mandate de percheziţie domiciliară, pe raza municipiului Moinești. Cu ocazia percheziţiilor efectuate, au fost identificate și ridicate mai multe mijloace materiale de probă.\n\nDin cercetări, poliţiştii au stabilit că, în noaptea de 14/15 septembrie, bărbatul de 31 de ani, din municipiul Moinești, ar fi pătruns, fără drept, în anexele a două imobile, de unde ar fi sustras bunuri în valoare de 5.000 de lei.\n\nPe baza probatoriului administrat, faţă de cel în cauză, bănuit de săvârşirea infracţiunii de furt calificat, s-a dispus măsura reţinerii pentru o perioadă de 24 de ore.\n\nTânăr de 19 ani din Tg. Ocna, bănuit de comiterea mai multor furturi\n\nPe 16 septembrie, polițiștii din cadrul Poliției Stațiunii Târgu- Ocna, sub coordonarea procurorului din cadrul Parchetului de pe lângă Judecătoria Onești, în urma activităților investigativ-operative desfășurate, au probat activitatea infracțională a unui tânăr de 19 ani, din stațiune, bănuit de comiterea mai multor infracțiuni de furt.\n\nDin cercetări a reieșit că, cel în cauză, în luna august 2024 ar fi sustras bunuri din incinta a două societăți comerciale din Stațiunea Târgu Ocna.\n\nDupă administrarea probatoriului, polițiștii au luat măsura reținerii celui în cauză, pentru 24 de ore și l-au introdus în Arestul I.P.J. Bacău. Cercetările sunt continuate în cadrul unui dosar penal, sub aspectul săvârșirii infracțiunilor de furt.",
  "metadata": {
    "original_file": "Ziarul_De_Bacau_0143.html"
  }
}