{
  "title": "Un tânăr din Timiș a fost prins, în comuna Nicolae Bălcescu din Bacău, cu un transport ilegal de cherestea",
  "content": "Un tânăr din județul Timiș a fost prins de polițiștii băcăuani, în timp ce transporta, ilegal, cherestea.\n\nPe 17 noiembrie, un echipaj de poliție din cadrul Serviciului Rutier Bacău a identificat şi oprit, în interiorul localităţii Nicolae Bălcescu, un ansamblu de vehicule format din cap tractor şi semiremorcă, condus de un tânăr de 31 de ani, din județul Timiş. În urma verificărilor efectuate s-a stabilit că ansamblul de vehicule transporta material lemnos, respectiv cherestea.\n\nÎntrucât existau suspiciuni cu privire la cantitatea de material lemnos transportată, a fost solicitat sprijin lucrătorilor din cadrul Ocolului Silvic Răcăciuni, fiind identificat un surplus de 9,372 m.c cherestea tivită. Au fost luate măsuri de indisponibilizare a ansamblului de vehicule, totodată fiind luate măsuri de sancţionare contravenţională în valoare de 6.000 de lei.\n\nMaterialul lemnos a fost ridicat în vederea confiscării de către polițiștii din cadrul Serviciului Ordine Publică Bacău – Biroul pentru Protecţia Fondului Forestier şi Piscicol.",
  "metadata": {
    "original_file": "Ziarul_De_Bacau_0077.html"
  }
}