{
  "title": "Identificat de poliţişti după ce a provocat accident şi a plecat de la faţa locului fără încuviinţarea organelor de poliţie",
  "content": "La data de 16 aprilie a.c., ora 00.30, poliţiştii Biroului Rutier au efectuat cercetări pentru a stabili împrejurările producerii unui eveniment rutier în urma căruia o persoană a necesitat îngrijiri medicale.\n\nDin primele cercetări a rezultat că, la data de 15 aprilie a.c., o tânără de 20 de ani, din comuna Dealu Morii, în timp ce se deplasa într-un autoturism condus de un prieten, pe strada Bujorilor din Bacău, acesta a pierdut controlul asupra direcţiei de mers, a ieşit în afara părţii carosabile, după care a plecat de la faţa locului fără încuviinţarea poliţiei.\n\nVictima s-a prezentat la Spitalul Judeţean Bacău, unde i s-au acordat îngrijiri medicale, fără a rămâne internată.\n\nConducătorul auto a fost identificat de poliţişti la scurt timp după producerea accidentului şi testat cu aparatul etilotest, rezultatul fiind 0,32 mg/l alcool pur în aerul expirat, fapt pentru care a fost condus la Spitalul Judeţean Bacău unde i-au fost recoltate mostre biologice de sânge în vederea stabilirii alcoolemiei.\n\nPoliţiştii au stabilit că tânărul în cauză nu posedă permis de conducere pentru nicio categorie de autovehicule.\n\nConducătorul auto, de 19 ani, din comuna Hemeiuş este cercetat de poliţişti sub aspectul săvârşirii infracţiunilor de conducere pe drumurile publice a unui autovehicul fără permis,vătămare corporală din culpă şi părăsirea locului accidentului fără încuviinţarea organelor de poliţie.",
  "metadata": {
    "original_file": "Observator_0191.html"
  }
}