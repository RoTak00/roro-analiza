{
  "title": "Fostul Parc CFR trece în proprietatea Primăriei Bacău!",
  "content": "Primăria Bacău a anunțat preluarea fostului Parc CFR în patrimoniul municipalității, după o perioadă îndelungată de negocieri și corespondențe cu CFR și Ministerul Transporturilor. Terenul, situat în apropierea Gării și a blocurilor ANL, are o suprafață de aproape 1.400 mp.\n\n„După ani într-o corespondență constantă cu autoritățile, am reușit să obținem acest teren important pentru comunitate. La ședința de joi, 23 ianuarie, vom face ultimul pas pentru a-l prelua oficial în patrimoniu”, a declarat primarul Lucian Daniel Stanciu Viziteu.\n\nUrmătorul pas va fi emiterea unei hotărâri de Guvern pentru transferul oficial al terenului. Imediat ce procedurile vor fi finalizate, zona va fi curățată, eliminându-se focarul de infecție care a afectat locuitorii din proximitate.\n\n„Intenția noastră este să transformăm acest spațiu într-un loc de joacă modern pentru copii și într-un loc de relaxare pentru bunici. Va fi un spațiu de recreere de care comunitatea are mare nevoie”, a adăugat edilul.",
  "metadata": {
    "original_file": "Desteptarea_0072.html"
  }
}