{
  "title": "A legat doi câini în saci și i-a abandonat la marginea Oneștiului, dar polițiștii i-au dat de urmă. Vezi ce a pățit bărbatul",
  "content": "Doi câini băgați în saci și abandonați la periferia municipiului Onești au fost găsiți de membrii unei asociații de îngrijire a animalelor, care au alertat imediat Poliția.\n\n„În urma verificărilor efectuate, polițiștii au identificat un bărbat de 66 de ani, din comuna Pârgărești, care pe data de 15 iunie, ar fi introdus două exemplare canine de rasă comună în doi saci și i-ar fi abandonat pe marginea drumului, la periferia municipiului Onești”, transmite IPJ Bacău.\n\nÎn urma scanării microcipurilor celor doi câini a rezultat faptul că unul dintre aceștia figura înregistrat în Registrul de Evidență al Câinilor cu Stăpân, pe numele bărbatului. Individul a fost sancționat contravențional cu amendă în valoare de 3.000 de lei, pentru nerespectarea prevederilor legii privind protecția animalelor.\n\nCâinii au rămas în grija unei asociații de profil, din municipiul Onești. „Polițiștii acționează permanent și intervin cu celeritate pentru salvarea vieții animalelor și tragerea la răspundere a cetățenilor care aleg să nu respecte prevederile legale privind protecția animalelor”, mai transmite IPJ Bacău.",
  "metadata": {
    "original_file": "Ziarul_De_Bacau_0213.html"
  }
}