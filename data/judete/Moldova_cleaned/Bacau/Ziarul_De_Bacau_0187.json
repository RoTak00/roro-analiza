{
  "title": "Mamele care au născut după 12 aprilie 2024, aflate în situație de risc, pot primi un ajutor de 2000 lei",
  "content": "Mamele care au născut după 12 aprilie 2024 și care se află în situație de risc pot primi un ajutor social de 2000 de lei, anunță dr. Geta Drăghici, medic primar obstetrică-ginecologie la Maternitatea Spitalului Județean de Urgență Bacău.\n\nProgramul se desfăşoară timp de patru ani, iar tichetul se acordă o singură dată, pentru fiecare nou-născut. Pot beneficia de acest tip de sprijin mamele beneficiare ale venitului minim de incluziune, mamele cu dizabilităţi și mamele aflate în situaţii critice (calamităţi, violenţă domestică etc.).\n\n„Tichetele sunt distribuite de autorităţile locale, cu un termen de 90 de zile pentru ridicarea acestora. \n\n Informații puteți obține de la Direcția de asistență socială a primăriei Bacău sau a oricărei primării din județ. În situaţia în care copilul este lipsit, temporar sau permanent, de ocrotirea mamei în primele 3 luni de la naşterea copilului, tichetul social pe suport electronic poate fi acordat reprezentantului legal. Este cazul mamelor fără acte de identitate, minore sau apatrizi din zonele de conflict”, transmite dr. Geta Drăghici.\n\nBanii pot fi folosiți pentru achiziționarea produselor necesare copilului, precum: scutece, produse pentru toaleta nou-născutului, articole de vestimentaţie pentru nou-născut, articole sanitare şi medicale pentru cuplul mamă–nou-născut.",
  "metadata": {
    "original_file": "Ziarul_De_Bacau_0187.html"
  }
}