{
  "title": "Poliţiştii au reţinut doi tineri pentru înşelăciuni prin metoda ,,accidentul”",
  "content": "Polițiștii din Bacău au reţinut două persoane care ar fi obținut 2.300 de lei şi bijuterii, prin metoda ,,accidentul”, de la o persoană vătămată din localitate.\n\nLa data de 09 mai a.c , polițiști din cadrul Poliţiei municipiului Bacău au reţinut doi bărbaţi pentru săvârșirea infracțiunii de înșelăciune, prin metoda ,,accidentul”.\n\nÎn urma cercetărilor efectuate, s-a stabilit că, în luna februarie a.c., cei doi tineri, unul de 29 ani din judeţul Vaslui şi altul de 36 de ani, din judeţul Galaţi, persoane private de libertate în Penitenciarul Iaşi, ar fi indus în eroare două persoane vătămate, prin atribuirea de calităţi mincinoase, solicitând sume de bani de la acestea.\n\nO persoană vătămată ar fi fost prejudiciată de 2.300 de lei şi bijuterii din aur, iar în cazul celeilalte, fapta a rămas în forma tentativei.\n\nÎn cadrul activităților desfășurate, poliţiştii au recuperat bijuteriile pe care le-au restituit persoanei vătămate.\n\nCei doi tineri au fost reţinuți de poliţişti pentru o perioadă de 24 de ore şi urmează a fi prezentați Parchetului de pe lângă Judecătoria Bacău, cu propunere de arestare preventivă.",
  "metadata": {
    "original_file": "Observator_0163.html"
  }
}