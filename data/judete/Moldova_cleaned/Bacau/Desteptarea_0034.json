{
  "title": "VIDEO: Patru autoturisme implicate într-un accident la Roman; unul avea numere de Bacău",
  "content": "Duminică, 26 ianuarie, la ora 21:15, pompierii au fost solicitați să intervină în municipiul Roman, pe bulevardul Roman Mușat, în urma unui accident rutier care a implicat patru autoturisme, dintre care două parcate. La locul solicitării au intervenit forțe și mijloace de la Detașamentul de pompieri Roman și Substația Roman a Serviciului de Ambulanță Județean (SAJ) Neamț.\n\nPotrivit ISU Neamț, cele cinci persoane aflate în autoturismele aflate în mers s-au autoevacuat până la sosirea echipajelor de intervenție. O fetiță de 11 ani a primit îngrijiri medicale la fața locului, fără a fi necesar transportul acesteia la spital. Un bărbat de 33 de ani, aflat în una dintre mașinile implicate, a fost asistat medical de echipajul SAJ și transportat la Compartimentul de Primire Urgențe (CPU) al Spitalului Municipal de Urgență Roman.\n\nPompierii au acționat pentru prevenirea incendiilor și curățarea carosabilului de resturile rezultate în urma accidentului. În urma cercetărilor efectuate de polițiști, s-a stabilit că bărbatul de 33 de ani, din Roman, nu s-ar fi asigurat corespunzător la schimbarea benzii de circulație, intrând într-o coliziune laterală cu un autoturism care efectua manevre de parcare. Impactul a dus la proiectarea autoturismului într-un alt vehicul parcat regulamentar, care a fost aruncat pe sensul opus de mers, intrând în coliziune cu un alt autoturism parcat.\n\nÎn urma accidentului, bărbatul de 33 de ani a suferit vătămări corporale și a fost transportat la spital. În cauză a fost întocmit un dosar penal pentru săvârșirea infracțiunii de vătămare corporală din culpă, iar polițiștii continuă cercetările pentru a stabili cauzele și condițiile producerii evenimentului rutier.",
  "metadata": {
    "original_file": "Desteptarea_0034.html"
  }
}