{
  "title": "O tânără din Bacău, tâlhărită pe strada Mioriței din municipiu. Făptașul a fost prins zilele acestea",
  "content": "O tânără din Bacău a fost tâlhărită, la sfârșitul lunii septembrie, în timp ce mergea pe strada Mioriței din municipiu. Hoțul a fost prins zilele acestea de polițiști.\n\nPotrivit polițiștilor, în seara zilei de 28 septembrie, în timp ce se afla pe strada Mioriţei din municipiul Bacău, tâlharului ar fi urmărit o tânără care vorbea la telefon, şi care se deplasa spre locuința sa, și prin exercitarea de acte de violenţă, i-ar fi sustras telefonul mobil.\n\n„În urma cercetărilor efectuate de polițiștii din cadrul Biroului Investigații Criminale Bacău a fost identificat și reținut un tânăr de 29 de ani, bănuit de comiterea infracțiunii de tâlhărie calificată. Acesta a ajuns în Arestul I.P.J. Bacău”, transmit polițiștii.\n\nTrei tineri bănuiți de tâlhărie calificată, identificați de polițiștii din Onești\n\nPolițiștii Biroului Investigaţii Criminale din cadrul Poliţiei municipiului Oneşti au identificat 3 tineri, de 15 și 16 ani, din localitate, bănuiți de comiterea infracțiunii de tâlhărie calificată. Totodată, a fost identificat obiectul contondent utilizat la comiterea faptei şi telefonul mobil sustras, fiind astfel recuperat prejudiciul ȋn valoare de 3.000 de lei.\n\nCei în cauză au fost reţinuţi pe bază de ordonanţă pentru 24 de ore și au fost introduşi ȋn Arestul IPJ Bacău.",
  "metadata": {
    "original_file": "Ziarul_De_Bacau_0093.html"
  }
}