{
  "title": "Mesajul senatorului Țapu, la final de mandat",
  "content": "Primim la redacție un comunicat semnat de senatorul Eugen Țapu, cu un mesaj de despărțire de funcția oficială. \n\n De remarcat că nu a așteptat să se încheie toate procedurile oficiale după centralizarea voturilor la alegerile parlamentare (drafturile cu repartizarea mandatelor sunt deja confirmate neoficial) ci, scurt și la obiect, ia act de vot și de proceduri și transmite acest tip de mesaj. \n\n Așa se face… (D.V.)\n\nDoresc să le mulțumesc tuturor celor care au votat duminică și care, prin implicarea lor, au dat substanță acestui proces democratic esențial. Fiecare vot exprimat este o expresie a încrederii și a speranței într-un viitor mai bun, dar și un semnal clar că responsabilitatea celor aleși este uriașă, mai ales în contextul actual, marcat de provocări complexe.\n\nÎi felicit pe toți colegii parlamentari care au câștigat mandate și le urez succes în exercitarea funcțiilor lor. Este momentul să punem în prim-plan dialogul, colaborarea și soluțiile care servesc binele comun.\n\nDeși nu voi ocupa un loc în Parlament în urma redistribuirii voturilor, rămân dedicat valorilor democratice și comunității noastre. Continuăm împreună să construim, să visăm și să acționăm pentru binele României.",
  "metadata": {
    "original_file": "Vestea_0107.html"
  }
}