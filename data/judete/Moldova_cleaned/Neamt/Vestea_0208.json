{
  "title": "Nouă „rareșiști”, locul 1 la un concurs SPACE",
  "content": "Nouă elevi ai Colegiului (Aanei Ana Maria, Dieaconu Matei Daniel, Drăgușanu Fabian Vasile, Drișcu Daniel Sebastian, Hăisan Alexia, Isăchioaiei Luca Andrei, Nuțu Bianca Elena, Roman Ingrid Eliana si Veiss Tiana Alesia) au participat pe 9 noiembrie la etapa regională a concursului ROSDC (Romanian Space Design Competition), desfășurată la Colegiul Național Iași, unde au obținut premiul întâi. Cei nouă elevi au fost integrați într-o echipă alături de alți participanți din diverse zone ale Moldovei, lucrând împreună la un proiect de dezvoltare a unei baze pe Marte, conform cerințelor unor investitori fictivi.\n\nElevii din Neamț și-au testat abilitățile tehnice, de colaborare și organizare pe parcursul celor opt ore de lucru continuu. În vederea îndeplinirii tuturor cerințelor și integrării lor într-o prezentare finală, echipa a abordat aspecte complexe precum structura și materialele necesare bazei, procesele de manufactură și mentenanță din fabricile specializate, sursele de energie și oxigen, dar și organizarea socială pentru sănătatea locuitorilor de pe Marte.\n\nLa finalul zilei, echipa și-a prezentat proiectul în limba engleză, concurând cu alte echipe pentru a excela atât prin abordarea tehnică, cât și prin calitatea discursului final. După cele 12 ore petrecute la Colegiul Național Iași, juriul, format din profesori, doctoranzi în fizică, a declarat proiectul echipei de la „Petru Rareș” câștigător.\n\nÎn perioada următoare, urmează selecția pentru etapa națională a concursului, etapa finală având loc în Statele Unite, la NASA.",
  "metadata": {
    "original_file": "Vestea_0208.html"
  }
}