{
  "title": "Deputatul Leoreanu, vești bune pentru romașcani: „Din iulie, ApaVital va deveni operatorul oficial de servicii de apă și canal în municipiul Roman”",
  "content": "Lipsa apei de la robinete, coșmarul romașcanilor, va lua sfârșit în iulie. Deputatul PNL Laurențiu Dan Leoreanu a anunțat că, începând cu luna viitoare, compania ApaVital Iași va furniza apă în orașul Roman, firma ieșeană devenind, astfel, operatorul oficial de servicii de apă și canalizare al municipiului.\n\n„Facem pași mari spre punctul final în care municipiul Roman va avea un nou furnizor de servicii de apă și canal! Astăzi, forurile de conducere ale ApaVital Iași și ARSACIS au aprobat actul adițional prin care municipiul Roman va primi servicii din partea companiei ieșene. Până la finalul acestei luni, contractul de delegare va fi semnat și din luna iulie ApaVital va deveni operatorul oficial de servicii de apă și canal în municipiul Roman. Așa cum am promis, am urmărit cu mare atenție și cu seriozitate pașii necesari în rezolvarea problemei apei la Roman, iar foarte curând vom intra pe un nou drum, cu un partener profesionist și implicat, împreună construind pentru a depăși deficiențele cumulate în anii în care ApaServ a neglijat Romanul și pe romașcani”, a declarat deputatul Leoreanu.\n\n⚠️ ️️ Articolele publicate de ATACUL.RO nu pot fi preluate decât în limita a 500 de caractere şi obligatoriu cu citarea sursei (indicarea link-ului este obligatorie). În caz contrar, ne rezervăm dreptul de a ne adresa instanței de judecată.",
  "metadata": {
    "original_file": "Atacul_0099.html"
  }
}