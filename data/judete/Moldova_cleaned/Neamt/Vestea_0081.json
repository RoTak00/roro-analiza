{
  "title": "Prefectul Bourceanu despre anularea alegerilor: „Respectarea legii și a drepturilor cetățenilor rămân priorități absolute!”",
  "content": "Instituția Prefectului – Județul Neamț a luat act de hotărârile date astăzi, 6 decembrie, de Curtea Constituțională a României (CCR) și Biroul Electoral Central (BEC) privind anularea procesului electoral pentru alegerea Președintelui României. \n\n Curtea Constituțională a constatat necesitatea reluării alegerilor prezidențiale, iar Guvernul României urmează să stabilească o nouă dată și un nou calendar electoral, în conformitate cu prevederile constituționale. \n\n De asemenea, Biroul Electoral Central, prin Decizia nr. 230D din 6 decembrie 2024, a dispus: \n\n 1. Încetarea de îndată a tuturor operațiunilor de votare și cele de pregătire a votării \n\n 2. Predarea materialelor electorale către instituțiile abilitate, pentru gestionarea corespunzătoare.\n\n„Procesul electoral reprezintă fundamentul democrației noastre. Dacă se dovedește a fi ilegal, nu poate continua. \n\n Asigur nemțenii că toate măsurile necesare pentru aplicarea deciziilor CCR și BEC vor fi implementate în mod profesionist, în colaborare cu autoritățile competente. \n\n Respectarea legii și a drepturilor cetățenilor rămân priorități absolute.”, a declarat prefectul Adrian Bourceanu. \n\n În acest context, Instituția Prefectului – Județul Neamț face un apel la încredere, subliniind faptul că aceste decizii au fost luate cu scopul de a asigura un proces electoral transparent și corect din partea tuturor candidaților, pentru toți cetățenii. Este esențial să privim cu responsabilitate acest moment, respectând legalitatea și contribuind la menținerea unui climat de ordine și stabilitate.",
  "metadata": {
    "original_file": "Vestea_0081.html"
  }
}