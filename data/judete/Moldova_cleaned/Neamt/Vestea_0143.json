{
  "title": "PNL Neamț îl susține 100% pe Ilie Bolojan, noul președinte al partidului",
  "content": "Partidul Național Liberal a înțeles perfect mesajul românilor exprimat prin votul din turul I al alegerilor prezidențiale, de duminică, 24 noiembrie. Românii au transmis un mesaj clar, iar noi îl respectăm. Este un semnal de protest împotriva clasei politice, dar și un apel la schimbare, pe care ni l-am asumat.\n\nÎn acest context, conducerea PNL Neamț, împreună cu cei 41 de primari din județ, a luat decizia de a-l susține pe Ilie Bolojan în funcția de președinte al PNL, împreună cu toată echipa propusă de acesta. Nu a existat nicio poziție contrară acestei decizii, Ilie Bolojan și echipa sa având parte de susținerea totală a PNL Neamț.\n\nNoul președinte al PNL este un lider cu experiență administrativă dovedită. Ilie Bolojan a demonstrat că este unul dintre cei mai eficienți primari și președinți de Consiliu Județean, iar experiența și seriozitatea domniei sale răspund așteptărilor românilor.\n\nLa alegerile locale, aproape 70.000 de nemțeni au votat PNL, dovada unei încrederi crescute și a unui parteneriat solid cu nemțenii. Decizia de a-l susține pe Ilie Bolojan demonstrează că ne dorim să ne ridicăm la înălțimea încrederii nemțenilor și să demonstrăm că luptăm pentru dezvoltarea comunităților locale.\n\nSuntem conștienți de dificultatea momentului prin care trecem, tocmai de aceea am decis să facem aceste schimbări.\n\nObiectivul imediat este să recuperăm cât mai mult din voturile noastre, prin seriozitate, asumare și responsabilitate. Pentru Neamț, pentru România!",
  "metadata": {
    "original_file": "Vestea_0143.html"
  }
}