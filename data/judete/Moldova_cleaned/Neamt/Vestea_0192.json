{
  "title": "Daniela Pepene (UDMR): „Reducem supraimpozitarea pentru munca cu normă parțială. UDMR a depus proiectul de lege…”",
  "content": "Inechitatea supraimpozitării contractelor de muncă part-time este o temă asupra căreia s-au aplecat parlamentarii UDMR, anunță Daniela Pepene (candidat UDMR la Neamț).\n\nConform propunerii legislative, pentru toate persoanele care lucrează cu normă parțială și câștigă mai puțin decât salariul minim pe economie, contribuțiile datorate statului vor fi calculate în funcție de salariul efectiv încasat. Astfel, dacă un angajat câștigă, de exemplu, 2000 de lei lunar lucrând 4 ore pe zi, va plăti contribuții pentru sănătate și asigurări sociale doar pentru 2000 de lei, și nu pentru salariul minim național de 3700 de lei.\n\n„Poziția fermă a UDMR este că munca trebuie sprijinită, nu împiedicată. Este necesar să restabilim normalitatea pentru cei care lucrează cu normă parțială. Statul nu trebuie să îi penalizeze pe cei care muncesc corect și pe angajatorii acestora, ci să combată munca la negru”, a Daniela Pepene.\n\nEa a adăugat că, din cauza obligației de a plăti contribuții suplimentare impusă de guvern acum doi ani, doar în august 2022 au fost desființate 110.000 contracte de muncă part-time. De atunci, aproape jumătate dintre angajatori au reziliat aceste contracte, ceea ce a dus la o scădere semnificativă a acestui tip de muncă.\n\n„Pe 24 noiembrie și 1 decembrie, este important să votăm Kelemen Hunor și candidații UDMR, deoarece doar astfel putem readuce rațiunea în procesul legislativ. Acest lucru ne va da mandatul necesar pentru a reprezenta interesele cetățenilor și pentru a le amplifica vocea”, a mai spus Daniela Pepene.",
  "metadata": {
    "original_file": "Vestea_0192.html"
  }
}