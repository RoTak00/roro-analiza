{
  "title": "Accident feroviar la Costișa",
  "content": "Astăzi, 5 ianuarie, în jurul orei 17:30, polițiștii din cadrul Biroului Județean Poliție Transporturi Neamț au intervenit în urma unui accident feroviar produs pe strada Conacului, în localitatea Costișa.\n\nConform primelor verificări, un tren personal care circula pe ruta Piatra-Neamț – Bacău a acroșat un autoturism condus de un bărbat de 34 de ani, din Vrancea. Din fericire, accidentul s-a soldat doar cu pagube materiale, fără victime.\n\nAtât șoferul autoturismului, cât și mecanicul trenului au fost testați cu aparatul etilotest, rezultatele fiind negative.\n\nLa fața locului au intervenit pompierii de la Punctul de lucru Roznov pentru asigurarea măsurilor de prevenire și stingere a incendiilor. Șoferul s-a autoevacuat înainte de sosirea echipajelor de intervenție și nu a avut nevoie de îngrijiri medicale. Cei șase călători din tren s-au autoevacuat de asemenea, fără incidente.\n\nIntervenția autorităților s-a desfășurat prompt, iar traficul feroviar a fost reluat în condiții de siguranță.",
  "metadata": {
    "original_file": "Monitorul_0129.html"
  }
}