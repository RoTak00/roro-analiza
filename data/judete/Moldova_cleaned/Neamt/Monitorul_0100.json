{
  "title": "Administratorii de asociații sunt așteptați la primărie",
  "content": "Compartimentul Îndrumarea Asociațiilor de Proprietari invită administratorii de condominii al căror atestat expiră în anul 2025, să solicite la Primăria municipiului Piatra-Neamț reînnoirea acestuia cu 30 de zile înainte de expirare. Nedepunerea documentelor în termenul menționat atrage pierderea atestatului de administrator.\n\n„De asemenea, reprezentanții asociațiilor de proprietari trebuie să aibă în vedere că în perioada 03.01.2025 – 31.01.2025 au obligația de a depune la Compartimentul Îndrumarea Asociațiilor de Proprietari situația soldurilor elementelor de activ și pasiv întocmite la data de 31 decembrie”, se arată într-un comunicat al administrației locale.\n\nConform Legii nr. 196/2018 privind înființarea, organizarea și funcționarea asociațiilor de proprietari și administrarea condominiilor, administratorul are obligația de a întocmi lunar și a depune semestrial la compartimentul specializat în sprijinirea și îndrumarea asociațiilor de proprietari pe a cărei rază teritorială se află condominiul, situația soldurilor elementelor de activ și pasiv întocmite la data de 30 iunie și 31 decembrie a fiecărui an calendaristic.",
  "metadata": {
    "original_file": "Monitorul_0100.html"
  }
}