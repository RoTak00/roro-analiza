{
  "title": "Un escroc și un hoț au fost prinși de polițiști",
  "content": "Cadrele Poliției orașului Târgu-Neamț au dispus, pe data de 7 ianuarie 2025, reținerea unui bărbat în vârstă de 34 de ani, din localitatea menționată. În urma cercetărilor efectuate, a rezultat faptul că, în perioada 1 iulie-12 noiembrie 2024, nemțeanul ar fi înșelat mai multe persoane, cu vârste între 19 și 49 de ani.\n\n„În fapt, bărbatul ar fi indus în eroare persoanele vătămate determinându-le să achite sume de bani cu titlul de chirie și garanție a unor imobile fictive, cauzând un prejudiciu de aproximativ 19.000 lei”, se arată într-un comunicat al Inspectoratului Județean de Poliție Neamț.\n\nTot marți, 7 ianuarie, în jurul orei 20.00, polițiștii din Roman au fost sesizați cu privire la faptul că, o persoană a sustras mai multe bunuri dintr-o unitate medicală. Polițiștii s-au deplasat la locul indicat, depistând în flagrant delict un nemțean de 36 de ani, care domiciliază în orașul de la malul Moldovei.\n\nAcesta avea asupra sa bunurile sustrase. Față de suspect, în urma materialului probator, polițiștii au dispus măsura reținerii pentru o perioadă de 24 de ore, urmând ca astăzi să fie prezentat Parchetului de pe lângă Judecătoria Roman cu propunere de luare a unei măsuri preventive.",
  "metadata": {
    "original_file": "Monitorul_0113.html"
  }
}