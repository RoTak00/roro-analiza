{
  "title": "Accident rutier în comuna Pipirig – Patru persoane rănite, dintre care una încarcerată",
  "content": "Un accident rutier s-a produs în această seară, în jurul orei 18:52, în satul Leghin, comuna Pipirig. Incidentul a implicat un microbuz cu doi ocupanți – un bărbat și un copil – și un autoturism în care se aflau trei adulți.\n\nÎn urma impactului, o persoană din autoturism a rămas încarcerată. La fața locului au intervenit echipaje de la SVSU Pipirig, Detașamentul de Pompieri Târgu-Neamț și Serviciul de Ambulanță Județean (SAJ).\n\nPompierii au folosit echipamente speciale pentru a elibera victima, un bărbat de aproximativ 27 de ani, găsit în stare de inconștiență. Acesta a fost predat echipajului SAJ și transportat de urgență la spital.\n\nȘoferul autoturismului, un bărbat de 22 de ani, a primit îngrijiri medicale la locul accidentului, fiind ulterior transportat la spital. De asemenea, șoferul microbuzului, un bărbat de 35 de ani, și pasagerul său, un copil de 7 ani, au fost evaluați și transportați la spital de echipajele SMURD și SAJ.\n\nPompierii au acționat și pentru prevenirea riscului de incendiu, asigurarea zonei și îndepărtarea resturilor de pe carosabil. Cercetările continuă pentru stabilirea cauzelor accidentului.\n\nCentrul INFOTRAFIC din Inspectoratul General al Poliției Române a informat că traficul a fost oprit temporar pe DN 15B Târgu Neamț – Poiana Largului, în afara localității Leghin, județul Neamț, în urma unei coliziuni dintre două autoturisme. Blocarea traficului a durat până în jurul orelor 20.30.",
  "metadata": {
    "original_file": "Monitorul_0183.html"
  }
}