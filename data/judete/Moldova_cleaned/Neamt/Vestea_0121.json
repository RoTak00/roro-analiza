{
  "title": "Renumărarea s-a finalizat la Neamț. Mâine va fi semnat procesul verbal cu rezultate concrete și centralizate…",
  "content": "În județul Neamț s-a finalizat procesul de renumărare a voturilor din secțiile de votare dar centralizarea va fi realizată pe procesul final abia mâine, anunță surse convergente din mediul politico-administrativ din județ.\n\nÎn urmă cu două ore, reprezentanții partidelor din BEJ au fost invitați de președintele BEJ Neamț să semneze procesul verbal care validează și menționează numărarea buletinelor de vot în toate cele 490 de secții. Reprezentantul USR a refuzat să voteze, argumentul fiind că nu pune la îndoială procesul desfășurat chiar sub ochii lui ci maniera sovietică și netransparentă a acestui proces de renumărare, cu sfidarea tuturor normelor de transparență (Vestea a scris deja un articol pe acest subiect).\n\nSursele Vestea confirmă în continuare că au fost diferențe, în unele secții, între cele menționate în procesele verbale și voturile efective, dar într-o marjă de eroare foarte-foarte mică, care nu e de natură să afecteze clasamentul nici la nivel județean și nici la național.\n\nÎn continuare, aceleași surse spun că probabil rezultatul cel mai vizibil în procesul verbal de mâine (cu rezultate) va fi un minus care va fi consemnat în dreptul lui Ciolacu, acesta obținând mai puține voturi la renumărare față de acum o săptămână .",
  "metadata": {
    "original_file": "Vestea_0121.html"
  }
}