{
  "title": "Patriarhia în vremuri virtuale. Calendar ortodox pe telefon",
  "content": "Patriarhia pare a fi din ce în ce mai deschisă în fața noutăților din domeniul IT. Sfântul Sinod, cea mai înaltă autoritate a Bisericii Ortodoxe Române în ceea ce privește problemele dogmatice și canonice, for prezidat de patriarhul Daniel, a lansat o aplicație virtuală.\n\nEa este disponibilă pe dispozitive mobile cu sisteme de operare Android și iOS, conform Agerpres. Acest lucru a fost anunțat, luni, 27 ianuarie 2025, când reprezentanții Patriarhiei Române au anunțat lansarea aplicației „Calendarul Ortodox”.\n\nSunt informații despre sărbători religioase, viețile sfinților, rânduielile și particularitățile liturgice ale fiecărei zile. Conform sursei citate, textele ce redau viețile sfinților sunt culese din surse autorizate, iar aplicația va integra textele și icoanele din structura Sinaxarului Sinodal al Bisericii Ortodoxe Române.\n\nViitoarele versiuni ale aplicației vor conține facilități, care vor îmbogăți modul de utilizare: căutare, notificări pentru sărbători cu cruce roșie, notificări personalizate pentru onomastica celor lista de contacte, redarea vieților sfinților în format video și audio, widget (extensii a unei aplicații), liste cu rugăciuni, vizionarea sau ascultarea în direct a slujbelor de la Catedrala Patriarhală.",
  "metadata": {
    "original_file": "Monitorul_0026.html"
  }
}