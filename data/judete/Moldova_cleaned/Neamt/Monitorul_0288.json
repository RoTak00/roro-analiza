{
  "title": "Moș Nicolae vine cu dulciuri și surprize la Piatra-Neamț",
  "content": "Moș Nicolae sosește în seara de 5 decembrie la căsuța lui Moș Crăciun de la Curtea Domnească și conform tradiției, le va oferi dulciuri copiilor care au fost cuminți. În aceeași seară, de la ora 17.30, îndrăgiții roboți BumbleBee și Optimus Prime vor face show la Târgul Piatra lui Crăciun, pe scena de la Curtea Domnească.\n\nMomentul artistic va fi unul inedit, plin de culoare, lumini, mișcare și efecte speciale. Spectacolul va fi interactiv, copiii având ocazia să se se fotografieze, să danseze și să vorbească cu eroii roboți.\n\n„Dragi copii, sper că v-ați lustruit ghetuțele și ați fost cuminți pentru că Moș Nicolae, cel ce întruchipează bunătatea, credința și generozitatea va poposi în orașul nostru. Vă aștept în număr cât mai mare pentru a scrie împreună o altă filă a poveștii Târgului Piatra lui Crăciun!” a declarat primarul Vasile-Adrian Niță.\n\nPe scena de la Curtea Domnească spectacolul va continua cu un program oferit de RubiMa Music, iar Târgul de Crăciun va fi deschis ca în fiecare seară, până la ora 23.00.",
  "metadata": {
    "original_file": "Monitorul_0288.html"
  }
}