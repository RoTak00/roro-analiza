{
  "title": "A ajuns la închisoare o femeie condamnată pentru tentativă de omor",
  "content": "Polițiștii din cadrul Secției Rurală Bicaz au pus în aplicare, pe data de 13 ianuarie 2025, un mandat de executare a pedepsei închisorii, emis de Tribunalul Galați, cu privire la o femeie, în vârstă de 33 de ani, din Galați, ce locuia fără forme legale în Bicaz.\n\nGălățeanca fusese condamnată la o pedeapsă privativă de libertate de 3 ani și 4 luni, pentru săvârșirea infracțiunii de tentativă de omor. Tot în prima zi a acestei săptămâni, cadrele Secției de Poliție Rurală Ion Creangă au pus în aplicare două mandate de executare a pedepsei închisorii.\n\nUnul dintre ele a fost emis de magistrații de la Judecătoria Cluj-Napoca, și-l privea pe un bărbat, în vârstă de 52 de ani, din comuna Oniceni și celălalt de către Judecătoria Roman, fiind vorba despre un bărbat în vârstă de 43 de ani, din localitatea Icușești.\n\nPrimul fusese condamnat la o pedeapsă privativă de libertate de 1 an, pentru săvârșirea infracțiunii de lovire sau alte violențe, iar al doilea la 1 an și 6 luni, pentru conducerea unui vehicul sub influența alcoolului. Cele trei persoane au fost escortate de polițiști la Penitenciarul Bacău.",
  "metadata": {
    "original_file": "Monitorul_0078.html"
  }
}