{
  "title": "Remember: “DEŞTEAPTĂ-TE, ROMÂNE” cântat la balconul Revoluţiei din decembrie 1989, la Piatra Neamţ, de un Preot. Cântecul a devenit imn ulterior!",
  "content": "Actualul imn “Deşteaptă-te, române!” a fost intonat la Piatra Neamţ, în după amiaza zilei de 22 decembrie 1989, pe balconul Revoluţiei din această localitate. De fapt, “balconul” era copertina de la intrarea în sediul Comitetului Judeţean PCR, care e de mirare că nu a cedat sub greutatea celor care vorbeau miilor de oameni adunaţi în faţa clădirii simbol a sistemului ceauşist (unde e acum e Palatul Administrativ – Prefectura și CJ Neamt).\n\nCel care a cântat câteva din strofele lui Andrei Mureşan este preotul Constantin Ţuţuianu. Acesta a şi vorbit mulţimii, îndemnând la calm, amintind că excesele huliganice nu pot fi oprite de Miliţia consemnată în sediul aflat nu departe de Biserica unde preotul slujea.\n\nPe parcursul întregii zile, oamenii au scandat, printre altele: “Ole, ole, Ceauşescu nu mai e!”, “Libertate!”, “Jos Securitatea!”. Preotul Ţuţuianu a şi fost preşedintele Primului Comitet FSN pe Judeţul Neamţ, în scurt timp în locul său fiind numit altcineva iar el devenind preşedinte de onoare.",
  "metadata": {
    "original_file": "Vestea_0044.html"
  }
}