{
  "title": "Conștiincioși la plata birurilor",
  "content": "■ pe 13 ianurie s-au încasat la ghișeu 227.977 lei, iar între 8 și 14 ianuarie, plățile on-line au însumat 13.590 lei ■ până pe 31 martie se acordă pentru plata integrală o bonificație de 10% din valoarea taxelor ■\n\nÎncă din prima zi în care Direcția de taxe și Impozite Locale din cadrul Primăriei Roman a început încasarea birurilor locale, cei mai conștiincioși contribuabili au făcut aceste plăți, pentru a-și lua de o grijă și a beneficia de bonusul acordat de autorități.\n\n„Începând de luni, 13 ianuarie, s-au reluat încasările de taxe și impozite, atât în format fizic, cu prezență la ghișee, cât și în format electronic. În prima zi, s-au încasat 227.977 lei, la ghișeu, iar în intervalul 8 ianuarie – 14 ianuarie, plățile on-line au însumat 13.590 lei.\n\nPrimăria municipiului Roman, dorește să informeze cetățenii, care vor să plătească taxele și impozitele pentru anul 2025, că există servicii on-line,pe care se pot face aceste plăți. Pentru a putea plăti online, persoanele fizice și juridice trebuie să-și facă un cont pe portal.\n\nEste vorba despre https://portal-servicii.primariaroman.ro sau pe Ghiseul.ro. Reducerea de 10%, dacă plata se face integral până la data de 31 martie, se va activa automat în momentul când se face plata”, a precizat Dragoș Panait, purtătorul de cuvânt al Primăriei Roman.",
  "metadata": {
    "original_file": "Monitorul_0082.html"
  }
}