{
  "title": "Două jafuri, aproape 10 ani de detenție",
  "content": "Cadrele Serviciului de Investigații Criminale Neamț, împreună cu colegii de la structura similară a Poliției Buzău și de la Poliția orașului Bicaz au pus în aplicare, pe data de 9 ianuarie 2025 un mandat de executare a pedepsei închisorii.\n\nAcesta a fost emis de magistrații de la Curtea de Apel Ploiești pe numele unui buzoian, în vârstă de 33 de ani. Bărbatul fusese condamnat definitiv la o pedeapsă privativă de libertate de 6 ani și 6 luni, pentru săvârșirea infracțiunilor de vătămare corporală și tâlhărie.\n\nTot joi, 9 ianuarie a.c., polițiștii de la Secția Rurală Ștefan cel Mare au pus în aplicare un mandat de executare a pedepsei închisorii, emis de Curtea de Apel Bacău, cu privire la un bărbat, în vârstă de 54 de ani, din localitatea Dragomirești.\n\nJudecătorii l-au găsit vinovat pe nemțean de săvârșirea infracțiunii de tâlhărie calificată și au dispus o pedeapsă privativă de libertate de 3 ani și 2 luni. Ambii condamnați au fost escortați la Penitenciarul Bacău, pentru executarea sentințelor.",
  "metadata": {
    "original_file": "Monitorul_0098.html"
  }
}