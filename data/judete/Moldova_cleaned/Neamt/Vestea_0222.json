{
  "title": "A început turnarea stratului final pe bulevardul Traian",
  "content": "Joi, 31 octombrie, au început lucrările de turnare a stratului final de covor asfaltic pe Bulevardul Traian, anunță un comunicat remis de Primăria PIatra Neamț. Acțiunea a demarat pe prima bandă de circulație, din zona intersecției de la spital, spre intersecția cu strada Fermelor.\n\n„Am început asfaltarea pe Bulevardul Traian și am solicitat constructorului să se miște cu rapiditate pentru a putea ca până cel târziu luni să finalizăm acest bulevard, până în zona spitalului, urmând ca ulterior lucrările de asfaltare să continue și pe Bulevardul Decebal. Se pare că problema reclamată de constructor în urma lucrărilor efectuate de către Delgaz Grid a fost remediată și că vom putea preda amplasamentul, astfel încât și pe Bulevardul Decebal să asfaltăm în perioada imediat următoare. Am speranța și convingerea că iarna nu ne va prinde cu aceste bulevarde neasfaltate, îmi doresc foarte mult acest lucru și de aceea monitorizăm atent lucrările în continuare”, a declarat primarul municipiului Piatra Neamț.\n\nTot în această perioadă, constructorul lucrează la ridicarea la cotă a capacelor de canal de pe Bulevardul Decebal și la turnarea primului strat de asfalt în zonele unde au fost remediate deficiențele la stratul suport.",
  "metadata": {
    "original_file": "Vestea_0222.html"
  }
}