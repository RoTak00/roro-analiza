{
  "title": "Când ajung pensiile în ianuarie 2025?",
  "content": "Pensionarii din România își vor primi pensiile cu unele modificări în ianuarie 2025, din cauza decalajelor generate de sărbătorile de iarnă. Conform declarațiilor unora dintre oficialii caselor județene de pensii din Moldova, virarea sumelor pe card nu va respecta exact calendarul obișnuit.\n\nDeși pensiile sunt în mod normal disponibile în data de 12 a fiecărei luni, în ianuarie 2025, această zi cade într-o duminică. Prin urmare, oficialii caselor de pensii județene au precizat că pensiile vor ajunge în conturile bancare abia luni, 13 ianuarie 2025.\n\nPentru pensionarii care primesc pensiile prin intermediul Poștei Române, viramentele din partea Casei de Pensii vor începe luni, 3 ianuarie 2025. Distribuția efectivă la domiciliu va avea loc ulterior, conform programului standard, în perioada 1-15 ale lunii. Totuși, există posibilitatea unor întârzieri și în acest caz, din cauza decalajului de procesare a plăților.\n\nConform CNPP, pensiile virate pe card ar trebui să fie disponibile până cel târziu în data de 13 a fiecărei luni, în timp ce pensiile distribuite prin Poșta Română sunt livrate între 1 și 15 ale lunii.\n\nPotrivit datelor Casei Naționale de Pensii, la sfârșitul lunii martie 2024, în județul Neamț erau înregistrați 114.012 pensionari și 92.814 angajați. Raportul dintre cele două categorii indică faptul că la fiecare 100 de salariați revin 123 de pensionari.",
  "metadata": {
    "original_file": "Monitorul_0141.html"
  }
}