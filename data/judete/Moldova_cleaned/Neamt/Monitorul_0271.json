{
  "title": "Taina „luminătorilor lumii”: părintele Arsenie Boca despre Sfântul Nicolae",
  "content": "Suferinţa pe care o aduna de la toţi îi făcea iubirea mai strălucitoare – şi acestea laolaltă – ard ca o făclie în viaţa sfântului, care apoi, mai multă suferinţă atrage, sporind focul iubirii sale de oameni .\n\nSuferinţa şi iubirea se cresc în progresie una pe alta. Aşa se face că inima lui era mare în care se revărsau toate lacrimile şi durerile pământului îşi găseau alinare.\n\nCred că aceasta este taina „luminătorilor lumii” . De fapt toate minunile pe care le-a făcut Dumnezeu oamenilor, după mutarea sfântului nu au altă explicaţie, decât că sunt un răspuns pe care l-a dat Dumnezeu pentru iubirea lor de marele ierarh. Căci Dumnezeu este Făcătorul de minuni în sfinţii Săi, indiferent dacă sunt în lumea aceasta sau nu.\n\nDar, marea minune şi din ce în ce mai rară între oameni este tocmai această lumină a inimii, căreia Dumnezeu nu-i poate pune hotar mormântul. De aceea, Dumnezeu o laudă cu fapte mai presus de fire, cinstind cu ele pomenirea iubiţilor Săi, iubitori de oameni sfinţi. Dumnezeu o laudă cu fapte mai presus de fire. Să o lăudăm şi noi măcar cu vorba.",
  "metadata": {
    "original_file": "Monitorul_0271.html"
  }
}