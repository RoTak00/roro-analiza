{
  "title": "Daniela Pepene (UDMR): prezentare rezumat program electoral",
  "content": "La capitolul Economie, UDMR susține reducerea impozitului pe muncă, introducerea salariului bazat pe performanță, plafonarea contribuției la asigurările de sănătate și eliminarea suprataxării pentru munca part-time.\n\nÎn plus, formațiunea propune reducerea contribuției la asigurările de sănătate în funcție de numărul copiilor dintr-o familie.\n\nInstituțiile statului ar trebui să plătească penalități pentru întârzieri, industria de prelucrare trebuie să fie declarată un sector strategic, iar antreprenorii să beneficieze de un sistem fiscal simplu și transparent, mai subliniază UDMR.\n\nUDMR se opune unei eventuale reforme teritoriale și cere desființarea unor instituții precum prefecturile, trezoreria și agențiile fiscale regionale. Formațiunea care reprezintă comunitatea maghiară din țară propune ca taxele pe care le consideră inutile (cele pentru schimbarea actelor de identitate, pentru extrasul de carte funciară) să fie eliminate. Totodată, UDMR vrea ca veniturile realizate la nivel local să rămână la comunitățile locale. UDMR mai cere ca, până în 2035, fiecare localitate din țară să aibă servicii medicale, apă curentă, canalizare, drumuri asfaltate și internet.\n\nLa capitolul Educație, UDMR cere ca elevii să stea maximum 30 de ore pe săptămână la școală și ca examenul de Bacalaureat să fie diferențiat pe două niveluri.\n\nLa capitolul Sănătate, UDMR propune ca fiecare instituție medicală să implementeze programarea digitală.",
  "metadata": {
    "original_file": "Vestea_0197.html"
  }
}