{
  "title": "Informații importante despre ajutoarele de încălzire în 2024",
  "content": "Familiile și persoanele singure ale căror venituri sunt sub anumite praguri pot beneficia de ajutoare de încălzire și în iarna anului 2024 dacă depun actele necesare la primăriile UAT-urilor în care locuiesc, anunță un comunicat remis de AJPIS Neamț. \n\n Pentru pensionari se ia în calcul pensia din luna august, dinainte de recalculare.\n\nPersoanele singure și familiile cu venituri mici pot beneficia de ajutor pentru încălzirea locuinței în perioada 1 noiembrie 2024 – 31 martie 2025. Acest sprijin este destinat acoperirii costurilor pentru gaze naturale, energie electrică sau combustibili solizi și petrolieri.\n\nPentru a beneficia de acest ajutor, venitul net mediu lunar pe membru de familie trebuie să fie sub 1.386 de lei. În cazul persoanelor singure, venitul nu trebuie să depășească 2.053 de lei. Pensionarii ale căror pensii au fost majorate ca urmare a recalculării pot beneficia de acest ajutor dacă în luna august aveau venituri sub aceste limite.\n\nPentru acordarea ajutorului pentru încălzire, indiferent de sistemul de încălzire utilizat, cererile şi declaraţiile pe propria răspundere se depun, individual sau prin asociaţiile de proprietari/locatari, la primăria comunei, oraşului, municipiului în a cărei rază teritorială se află locuinţa, de regulă, până la data de 15 octombrie a fiecărui an.\n\nCererea pentru acordarea ajutorului se poate obține de la primăria localității de domiciliu sau de pe site-ul acesteia. Dreptul la ajutor se stabilește începând cu luna depunerii cererii pentru cei care transmit documentele până pe 20 ale lunii respective.\n\nAjutoarele sunt acordate de Agenția Națională pentru Plăți și Inspecție Socială prin agențiile teritoriale, instituții subordonate Ministerului Muncii și Solidarității Sociale.",
  "metadata": {
    "original_file": "Vestea_0260.html"
  }
}