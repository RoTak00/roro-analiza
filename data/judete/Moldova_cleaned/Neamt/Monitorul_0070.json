{
  "title": "Accident spectaculos: foreză prăbușită într-un beci, iar brațul pe carosabil",
  "content": "■ incidentul s-a petrecut pe un șantier de pe strada Sucedava ■ din fericire, nu a fost nimic grav, utilajul fiind bine ancorat ■\n\nUn incident s-a petrecut pe un șantier de construcții din Roman, pe strada Sucedava, în zona blocului social, unde se ridică o clădire de birouri. „Pe 16 ianuarie a.c., în jurul orei 17.00, polițiștii din cadrul Poliției municipiului Roman au fost sesizați cu privire la faptul că un utilaj ar fi căzut pe partea carosabilă de pe strada Sucedava.\n\nÎn urma verificărilor efectuate de polițiști, s-a stabilit faptul că, un utilaj ar fi căzut într-un beci, brațul acestuia răsturnându-se pe partea carosabilă a străzii Sucedava. În urma evenimentului nu au rezultat victime omenești sau pagube materiale”, a precizat purtătorul de cuvânt al Inspectoratului de Poliție Neamț, agent principal Andreea Atomei.\n\nPrimarul municipiului Roman, Laurențiu Leoreanu, a declarat că urmare a controalelor făcute la firma de construcții nu au fost constate nereguli în ceea ce privește modul de execuție a forajelor. „Este vorba despre un accident de lucru minor, pe un șantier de construcții, unde a căzut tija unei foreze.\n\nReprezentanții Inspectoratului de Stat în Construcții au făcut verificări în teren și au constatat că firma a respectat măsurile de protecție și securitate. Din cauza adâncimiii beciurilor evreiești din zonă, utilajul s-a lăsat, însă fiind bine ancorat nu s-a întâmplat nici un incident major.\n\nAcolo nu se poate construi fără turnarea unor piloni solizi. Firma de construcții este în regulă, are toate avizele de construcție necesare, are descărcare arheologică”, a precizat primarul orașului de la malurile Moldovei și Siretului.",
  "metadata": {
    "original_file": "Monitorul_0070.html"
  }
}