{
  "title": "Motivul pentru care s-a oprit apa pe câteva străzi din Roman",
  "content": "Pe site-ul companiei Apavital Iași, noul furnizor al servicilor de apă și canalizare, la secțiunea „Întreruperi”, se preciza că va fi sistat serviciul de furnizare a lichidului vital în Roman, în ziua de marți, 21 ianuarie 2025, între orele 08.00 și 18.00.\n\nConform precizărilor făcute de reprezentanții operatorului, întreruperea era necesară în vederea executării unor lucrări de înlocuire a unei vane de linie și de remediere a unei avarii apărută la conducta de distribuție, situată în zona străzilor Aprodul Arbore – Intersecție cu strada Sucedava (zona parcării etajate).\n\nReparația face parte din cadrul lucrărilor de mentenanță și întreținere a sistemului de distribuție apă potabilă din municipiul Roman. Operatorul informa și faptul că la finalizarea intervenției se va realiza spălarea conductelor și a instalațiilor afectate de lucrări, apele reziduale rezultate fiind evacuate la rețeaua de canalizare stradală.\n\nRomașcanii sunt sfătuiți ca la reluarea furnizării apei, situație în care există posibilitatea ca, pentru scurt timp, apa să înregistreze valori mai mari ale parametrului turbiditate, să lase un robinet deschis, timp de câteva minute, pentru ca apa să revină la caracteristicile normale de potabilitate.\n\nÎn situația în care elementele de turbiditate persistă, abonații sunt sfătuiți să sune la ApaVital Iași, situație în care o echipă de lucru specializată se va deplasa în zona respectivă, în vederea soluționării problemei sesizate. Pentru informații suplimentare sau alte sesizări, utilizatorii servicilor pot suna la telefon 0232.969.",
  "metadata": {
    "original_file": "Monitorul_0057.html"
  }
}