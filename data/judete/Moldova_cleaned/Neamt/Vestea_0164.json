{
  "title": "Fosta șefă a femeilor PSD îndeamnă la vot pentru „Transformare” și „Renaștere”!",
  "content": "Carmen Nastasă (fost președinte al OFSD Neamț) îndeamnă și ea la vot pe nemțeni, cu un mesaj în care invocă ideea de rescriere a viitorului și, mai tranșant, TRANSFORMARE.\n\n„Frunzele arămii și prima zăpadă ne amintesc că sfârșiturile deschid mereu drumuri noi. \n\n Când trecutul se stinge, renașterea aduce speranță și echilibru. \n\n Alegerea noastră poate rescrie viitorul”, spune Nastasă care, lângă acest mesaj adaugă haștaguri cu #Transformare #Renaștere și o fotografie cu frunze de toamnă, căzute la pământ.\n\nChiar dacă eliptic, mesajul lui Nastasă poate duce cu gândul la o postare anti-sistem.\n\nCarmen Nastasă a fost exclusă din PSD Neamț în urmă cu câteva săptămâni, prima explicație a șefului ei de partid fiind că aceasta a refuzat să renunțe la locul eligibil de pe lista de consilieri județeni. Ulterior, același șef de partid a spus că aceasta a pierdut calitate de membru de partid nu prin excludere ci printr-o demisie depusă la partid după alegeri. \n\n Nastasă a contestat în instanță scoaterea ei din jocul politico-administrativ. A câștigat la Piatra Neamț dar a pierdut (definitiv) apelul la Bacău.",
  "metadata": {
    "original_file": "Vestea_0164.html"
  }
}