{
  "title": "Jurnaliști amenințați de șeful Tracia Unită, organizație pro-Georgescu: „Avem tot despre voi, tot. Și ce faci, și ce mănânci”",
  "content": "La o zi după ce au publicat o investigație despre cum bani rusești au fost folosiți pentru a plăti reclame aparent benigne, care au ajuns apoi să influențeze votul românilor la prezidențiale, jurnaliștii Snoop.ro au fost amenințați de fondatorul unei mișcări care îl susține pe Călin Georgescu. Mai exact, în documentarea pentru al doilea episod, jurnalistul Victor Ilie a discutat la telefon cu unul dintre fondatorii mișcării „Tracia Unită”, Bruno Mihailescu, care îl susține pe candidatul Călin Georgescu. În timpul discuției, Bruno Mihailescu s-a enervat și i-a spus ziaristului că, după alegeri, toate sistemele din România „o să fie desființate”. „Nu s-au referit doar la presă. Vizate sunt mai multe domenii și mai mulți oameni.”, scrie publicația Snoop pe Facebook.\n\n„Nu înțeleg, acum vii tu jurnalist să mă investighezi pe mine că am făcut ceva? Sunt o brigadă de jurnaliști puși de niște securiști care sunt pe ultima sută de metri, pentru că o să fie desființate toate sistemele din România, inclusiv toți jurnaliștii care au mințit poporul român, cu toate televiziunile și radiourile. Pentru că sunteți documentați toți. Avem tot despre voi, tot. Și unde te duci, și ce faci, și ce mănânci. Știm tot. Și de unde vă vin banii, și unde vă duceți”, a spus Bruno Mihăilescu, fondator al organizației Tracia Unită, susținătoare a lui Călin Georgescu. Bruno Mihăilesc este coleg de platou cu Mugurel Calistrat Atudorei la televiziunea Global News, iar printre invitații frecvenți ai emisiunii lor se numără Călin Georgescu. Mugurel Atudorei a fost candidat la parlamentare din partea SOS România pentru Camera Deputaților.",
  "metadata": {
    "original_file": "Vestea_0094.html"
  }
}