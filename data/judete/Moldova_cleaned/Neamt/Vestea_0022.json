{
  "title": "Urșii de la Dofteana și Căiuții din comună, azi, în super show la Borlești!",
  "content": "În plin sezon de datini de iarnă și festivaluri de profil, azi (luni 30 decembrie) capitala nemțeană a cetelor și tradițiilor se mută la Borlești unde va fi mare spectacol. Dar mare de tot…\n\nFestivalul de datini și obiceiuri are loc de la ora 13 și va transforma centrul comunei într-o scenă uriașă în care cete locale (dar nu numai) vor etala costume și reprezentații la care au șlefuit un an întreg.\n\nCa de obicei, un cap de afiș este ceata Căiuții din Borlești, o tradiție locală prezentă în doar alte câteva (2-3) comune din Neamț. Din partea cetelor musafire, un alt cap de afiș vor fi celebrii urși de la Dofteana („veri” cu cei din Asău sau Comănești). Numai referirea la cele două cete spectaculoase e deja de natură să garanteze câteva ceasuri de desfăt tradițional pentru spectatori, dar trebuie adăugate și alte cete de urători și colindători care vor fi parte a unui spectacol de neuitat.\n\n„Luni, 30 decembrie, FESTIVALUL DE DATINI ȘI OBICEIURI – BORLEȘTI 2024. \n\n Primăria comunei Borlești cu sprijinul Consiliului Local va organiza pe data de 30 decembrie 2024, festivalul de Datini și Obiceiuri în locația destinată organizării festivităților culturale. \n\n Căiuții din Borlești , cete de colindători și urători, Ceata de Urși din Dofteana și multe alte grupuri locale care țin să păstreze an de an tradițiile și obiceiurile din zona noastră. \n\n Vă așteptăm în număr cât mai mare, luni 30 decembrie, începând cu ora 13.00, pentru a ne bucura împreună de atmosfera din Ajun de An Nou”, anunță primarul George Mutu. Deci, nemțeni sau turiști aflați în zonă, dacă azi aveți o fereastră de câteva ore în programul vostru, nu ezitați să vă îndreptați spre Borlești. La doar câteva minute (de mers cu mașina) de Roznov vă așteaptă un spectacol pe cinste!",
  "metadata": {
    "original_file": "Vestea_0022.html"
  }
}