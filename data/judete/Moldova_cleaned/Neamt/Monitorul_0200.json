{
  "title": "11 pentru județul Neamț",
  "content": "Noii senatori și deputați din județul Neamț au depus sâmbătă jurământul de credință în cadrul unor ședințe solemne organizate în Parlament, marcând astfel începutul oficial al mandatelor pentru perioada 2024-2028.\n\nCeremonia a avut loc în Senat și Camera Deputaților, după ce mandatele au fost validate în urma alegerilor parlamentare recente.\n\nPreședintele Consiliului Județean Neamț, Daniel-Vasilică Harpa, a transmis un mesaj de felicitare noilor parlamentari și i-a îndemnat să răspundă cu responsabilitate încrederii acordate de cetățeni.\n\n„Felicit atât pe Ciprian Șerban, Paul Cotîrleț și Adrian Păduraru, dar și pe ceilalți reprezentanți ai nemțenilor în Camera Deputaților și în Senatul României! Este o etapă importantă în responsabilitatea față de cetățeni și, în același timp, o dovadă a încrederii acordate prin vot. Vă urez să aveți putere de muncă, să facem echipă, să aveți curajul și demnitatea de a lua deciziile cele mai bune!”, a declarat Harpa.\n\nNoii aleși au subliniat că vor pune accent pe dezvoltarea județului și pe implementarea proiectelor de interes pentru comunitate, asumându-și o colaborare strânsă cu autoritățile locale.",
  "metadata": {
    "original_file": "Monitorul_0200.html"
  }
}