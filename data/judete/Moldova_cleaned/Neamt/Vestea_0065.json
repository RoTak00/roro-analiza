{
  "title": "Semnarea actelor adiționale pentru finalizarea tuturor investițiilor prin PNDL în județul Neamț",
  "content": "Astăzi, 10 decembrie, Instituția Prefectului – Județul Neamț, a organizat evenimentul de semnare a actelor adiționale pentru prelungirea contractelor de finanțare aferente celor 28 de proiecte incluse în Programul Național de Dezvoltare Locală (PNDL), etapele I și II.\n\n“Aceste proiecte vizează investiții esențiale în infrastructura rutieră, educațională și de sănătate, având un impact direct asupra dezvoltării județului Neamț.\n\nSemnarea actelor adiționale ne asigură că toate proiectele din Neamț, cu fonduri guvernamentale prin PNDL, vor fi finalizate.”, precizează Adrian Bourceanu, prefectul județului Neamț.\n\n„În județul Neamț, Consiliul Județean și primăriile au reușit să atragă fonduri de aproximativ 1.400 miliarde lei prin PNDL I și II, în total. E o sumă imensă, din care s-au implementat aproape 400 de proiecte la nivel județean, majoritatea deja finalizate. Mulțumiri Guvernului condus de prim-ministrul Marcel Ciolacu pentru acordarea acestei perioade de prelungire a termenelor pentru aceste 28 de proiecte”, transmite Daniel Harpa, președintele CJ Neamț.\n\nLa semnarea actelor adiționale au participat primarii și reprezentanții unităților administrativ-teritoriale (UAT) din următoarele localități: Alexandru cel Bun, Bicaz, Bicaz-Chei, Boghicea, Borlesti, Bozieni, Brusturi, Ceahlău, Cordun, Dămuc, Dobreni, Farcașa, Făurei, Gârcina, Girov, Grințieș, Ion Creangă, Icușești, Răucești, Roznov, Ruginoasa, Stănița, Tarcău, Tașca, Țibucani și Văleni, împreună cu Daniel Harpa- președintele CJ Neamț, și prefectul Adrian Bourceanu.\n\nProiectele care beneficiază de prelungirea termenelor de finanțare includ modernizarea drumurilor, reabilitarea școlilor, extinderea rețelelor de apă și canalizare, dar și alte investiții vitale pentru dezvoltarea comunităților nemțene.",
  "metadata": {
    "original_file": "Vestea_0065.html"
  }
}