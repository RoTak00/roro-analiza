{
  "title": "Vine vacanța!",
  "content": "■ elevii sunt în ultima săptămână de școală din acest an, vacanța de iarnă urmând a fi în perioada 21 decembrie 2024 - 7 ianuarie 2025\n\nElevii au intrat în ultima săptămână de școală, înainte de vacanța de Crăciun și Anul Nou. Aceasta este „pauza” înainte de începerea modulului 3, care debutează miercuri, 8 ianuarie 2025. Anul școlar este organizat în cinci module, în conformitate cu organizarea introdusă de Ministerul Educației din anul școlar 2022-2023.\n\nVacanța de iarnă începe sâmbătă, 21 decembrie, școlarii fiind liberi pe 6 ianuarie (Botezul Domnului) și 7 ianuarie (Soborul Sfântului Ioan Botezătorul). Vacanța de primăvară este între 13 aprilie și 21 aprilie 2025 (în funcție de Paștele Ortodox), iar vacanța de vară începe în 21 iunie 2025 pentru elevii care nu susțin examene naționale, marcând sfârșitul anului școlar.\n\nElevii din anii terminali, cum sunt cei din clasa a VIII-a și a XII-a, vor avea un calendar diferit, pentru a se pregăti pentru susținerea examenelor. Astfel, elevii clasei a VIII-a, care susțin Evaluarea Națională, termină cursurile pe 13 iunie, în timp ce elevii din clasele a XII-a/a XIII-a, care susțin Bacalaureatul, termină cursurile pe 6 iunie 2025.\n\nConform Ordinului MEN, în modulul 3 de cursuri, diriginții calculează mediile pentru acordarea burselor de merit și reziliență pentru elevii clasei a V-a, pe baza notelor din primele două module de școală. Bursa de merit (450 de lei pe lună) este acordată elevilor din primii 30% ai clasei, cu medii generale anuale de cel puțin 9,50.\n\nBursa de reziliență (300 de lei pe lună): oferită elevilor cu medii între 7,00 și 9,50, cuprinși în primii 30% elevi din clasă în ordinea descrescătoare a mediilor. Pentru clasa a V-a, mediile utilizate pentru acordarea burselor sunt calculate pe baza notelor obținute în primele două module ale anului școlar.",
  "metadata": {
    "original_file": "Monitorul_0226.html"
  }
}