{
  "title": "Atenție! Pornește semaforizarea la intersecția a trei străzi din Piatra Neamț",
  "content": "Semafoarele instalate în intersecția străzilor Mihai Viteazu, Valea Albă și Mihai Stamatin, din cartierul Dărmănești, vor funcționa, începând cu data de astăzi, 14 ianuarie 2025, de la ora 14.30, în tricolor (roșu-galben-verde).\n\nPentru o perioadă, ele vor funcționa în sistem local (cu timpi prestabiliți), dar vor colecta și date despre trafic pe care le vor transmite la centrul de comandă. Ulterior, acestea vor fi integrate în sistemul de management inteligent al traficului implementat la Piatra-Neamț.\n\n„Rugăm atât pietonii, cât și participanții la trafic să respecte semnalizarea luminoasă a semafoarelor, pentru a preveni producerea de evenimente rutiere”, se precizează într-un comunicat de presă transmis de administrația municipiului.",
  "metadata": {
    "original_file": "Monitorul_0083.html"
  }
}