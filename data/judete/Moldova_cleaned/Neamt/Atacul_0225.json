{
  "title": "E.ON a dat startul înscrierilor pentru programul Burse@E.ON",
  "content": "De 17 ani, E.ON România derulează programe dedicate tinerilor – studenți, masteranzi și absolvenți, menite să le susțină dezvoltarea personală și profesională, deopotrivă. Printre cele mai importante și cu tradiție sunt programele START, GraduatE.ON şi Energy Challenge.\n\nDe curând, compania a lansat un nou program, Burse@E.ON , adresat, de data aceasta, numai studentelor din anii de studiu II, III și IV, care urmează cursurile uneia dintre următoarele patru universități cu profil tehnic: „Gh. Asachi” Iași, „Ștefan cel Mare” Suceava, „Lucian Blaga” Sibiu sau Universitatea Tehnică Cluj-Napoca.\n\nStudentele trebuie să fie integraliste, media generală a anului anterior de studiu să nu fie mai mică de 8,50 și această medie să fie menținută pe toată durata studiilor. Perseverența academică în domeniul energiei electrice, respectiv cel al gazelor naturale, se răsplătește cu o bursă privată în cuantum de 1.500 lei pe lună, până la finalizarea studiilor.\n\nÎnscrierile se fac până la data de 13 octombrie pe site-ul companiei E.ON România în secțiunea dedicată . Ulterior, între 16-23 octombrie, va avea loc partea de evaluare și interviurile, sprijinul financiar urmând să fie acordat cu începere de la 1 noiembrie a.c.\n\n⚠️ ️️ Articolele publicate de ATACUL.RO nu pot fi preluate decât în limita a 500 de caractere şi obligatoriu cu citarea sursei (indicarea link-ului este obligatorie). În caz contrar, ne rezervăm dreptul de a ne adresa instanței de judecată.",
  "metadata": {
    "original_file": "Atacul_0225.html"
  }
}