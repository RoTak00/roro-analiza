{
  "title": "Au rămas fără acoperiș deasupra capului…",
  "content": "În această dimineață, la ora 07:40, prin apel la 112, pompierii au fost solicitați să intervină pentru stingerea unui incendiu produs la o casă situată în satul Boiștea din comuna Petricani. \n\n La locul solicitării s-au deplasat trei echipaje de pompieri cu două autospeciale de stingere și o ambulanță SMURD din cadrul Detașamentului Târgu-Neamț. \n\n La sosirea pompierilor incendiul se manifesta la un perete acoperit cu lambriu din lemn și astereala din lemn din componența acoperișului casei, existând posibilitatea propagării la întreaga construcție. \n\n Pompierii au acționat pentru localizarea și lichidarea incendiului în urma căruia au ars aproximativ 2 mp din lambriul de lemn și acoperișul pe o suprafață de 170 mp și s-a deteriorat planșeul casei pe o suprafață de 100 mp. \n\n Cauza probabilă de producere a incendiului a fost fumatul în locuri nepermise/neamenajate.",
  "metadata": {
    "original_file": "Vestea_0286.html"
  }
}