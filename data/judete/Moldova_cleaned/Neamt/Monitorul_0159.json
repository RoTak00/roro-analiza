{
  "title": "Salvamont Neamț a lucrat non-stop de Crăciun",
  "content": "În zilele de Crăciun, Serviciul Salvamont din cadrul Consiliului Județean Neamț a intervenit în 22 de situații de urgență, lucrându-se practic non-stop vreme de patru zile. La Durău, ultimele 4 zile au adus pe pârtii mii de oameni.\n\n“Este un sezon foarte aglomerat, la un moment dat cozile formate la baza pârtiilor depășeau 300 de oameni. Am intervenit la 22 de cazuri pentru cei care au suferit diferite accidentări, majoritatea ușoare, dar au fost și 5 situații grave care au implicat intervenția rapidă și transportul la unitățile medicale, spre secțiile chirurgicale. A fost vorba despre leziuni la membre, la bazin sau la coloană. Noi rămânem la datorie în zonele aglomerate până la finalul sărbătorilor. Și sperăm ca oamenii să fie conștienți că echipamentul adecvat sporturilor de iarnă și ascensiunilor montane are un rol extrem de important pentru ca distracția să se termine cu bine!” – spune Raul Papalicef, șeful Serviciului Salvamont Neamț. De asemenea, până în prezent pe toate drumurile județene se circulă în condiții bune.",
  "metadata": {
    "original_file": "Monitorul_0159.html"
  }
}