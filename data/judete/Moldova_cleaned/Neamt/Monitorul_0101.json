{
  "title": "Fetiță de 5 ani ani, rănită în coliziunea dintre un microbuz și un camion",
  "content": "Cadrele Poliției orașului Târgu-Neamț au fost sesizate, pe data de 10 ianuarie 2025, în jurul orei 10.20, despre faptul că s-a produs un eveniment rutier, în localitatea Oglinzi. În urma accidentului de pe drumul din comuna Răucești o persoană a suferit leziuni.\n\nVerificările polițiștilor au stabilit că, în timp ce un bărbat, în vârstă de 56 de ani, din județul Suceava, conducea un microbuz, nu ar fi adaptat viteza de deplasare, într-o curbă la dreapta, intrând în coliziune cu un ansamblu de vehicule, compus din autocamion și remorcă, care se deplasa din sens opus.\n\nÎn urma evenimentului rutier, a rezultat rănirea unui minor, o fetiță în vârstă de 5 ani, din județul Bacău, pasager în microbuz. Ambii conducători auto au fost testați alcoolscopic, rezultatele fiind negative. În cauză, polițiștii continuă cercetările sub aspectul săvârșirii infracțiunii de vătămare corporală din culpă.\n\nLa acest accident au intervenit și cadrele de la ISU Neam. În autocamion se afla doar conducătorul auto, iar în microbuz șoferul și șapte pasageri. La sosirea pompierilor toate persoanele erau evacuate din autovehicule, iar fetița rănită a plecat însoțită de părinți cu un autoturism către o unitate spitalicească.",
  "metadata": {
    "original_file": "Monitorul_0101.html"
  }
}