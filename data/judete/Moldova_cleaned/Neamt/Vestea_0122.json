{
  "title": "Surse: Ciolacu pierde voturi la renumărarea din județul Neamț",
  "content": "Marcel Ciolacu pierde voturi la renumărarea voturilor din județul Neamț (pentru alegerile prezidențiale, primul tur), anunță surse din mediul politic nemțean. \n\n Ar fi vorba despre voturi care în unele secții de votare au fost alocate lui Ciolacu deși ar fi trebuit să fie nule (mai aveau încă o ștampilă care atingea alt chenar), precizează aceleași surse.\n\nUn astfel de detaliu arată că, de multe ori, reprezentanții PSD din secțiile de votare sunt mai dedicați și mai vocali decât cei de la alte partide sau că unii președinți ai birourilor secțiilor de votare sunt mai toleranți cu partidul care a fost mereu la guvernare și la aceste alegeri intercalate are chiar conducerea Guvernului.\n\nSchimbări în numărul de voturi nu suportă doar Ciolacu ci și alți candidați (există și o marjă de eroare acceptabilă, după cum spun Curțile Constituționale ale altor state europene, fiind vorba de un proces de numărare care are loc manual), dar cele mai mari modificări (și în MINUS) se contabilizează la șeful PSD, după cum menționează aceleași surse.\n\nÎn Neamț, renumărarea are loc în Buncărul (adăpostul de apărare civilă) din subsolul Sălii Polivalente și este realizată de membrii BEJ (2 judecători plus reprezentanții partidelor). \n\n După cum Vestea a arătat deja, de la nivel central este impus un embargo total presei (nu participare la renumărare, BEJ-urile nu au voie să comunice), ceea ce înseamnă că jurnaliștii sunt obligați ca, pentru a informa opinia publică, să-și culeagă informațiile din surse neoficiale.",
  "metadata": {
    "original_file": "Vestea_0122.html"
  }
}