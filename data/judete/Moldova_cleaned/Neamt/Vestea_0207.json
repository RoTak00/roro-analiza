{
  "title": "Prefectul Bourceanu despre vizita Premierului (comunicat de presă)",
  "content": "Vizita a avut ca scop principal susținerea și stimularea proiectelor de dezvoltare locală. În cadrul discuțiilor purtate, s-a pus accent pe atragerea de investiții și gestionarea proiectelor care vizează dezvoltarea infrastructurii și îmbunătățirea condițiilor de trai pentru locuitorii județului Neamț. De asemenea, au fost discutate măsuri pentru sprijinirea mediului de afaceri local, reindustrializare și stimularea turismului, cu scopul de a consolida dezvoltarea durabilă a regiunii.\n\n„ Rolul prefectului este acela de a asigura implementarea la nivel județean a programelor guvernamentale și a strategiilor de dezvoltare inițiate de autoritățile centrale. Astfel, vizita a fost un pas concret în direcția unei colaborări strânse între Guvernul României și administrația județeană și locală, cu scopul de a aduce beneficii durabile tuturor nemțenilor. Mulțumim domnului prim-ministru Marcel Ciolacu pentru atenția acordată județului nostru! ”, a declarat Adrian Bourceanu- prefectul județului Neamț.\n\nProgramul vizitei a cuprins și o vizită la compania VAG Service din Piatra-Neamț, un exemplu de succes românesc în industria auto. Cu parteneriate internaționale cu producători de renume, această firmă nu doar creează locuri de muncă locale, ci și contribuie prin inovație la competitivitatea industriei naționale.\n\nPrin astfel de vizite în teritoriu și prin discuții vii purtate cu reprezentanții companiilor și cu angajații lor, prim-ministrul dorește să cunoască îndeaproape problemele reale ale economiei românești.\n\n“ Înțeleg că este cea mai mare companie din Europa pe această nișă de dezvoltare și pornită dintr-un garaj. M-am întâlnit cu angajați care au revenit în țară după 10-12 ani de zile fiindcă în acel moment, cel puțin la nivelul de salarizare, am ajuns ca în alte țări europene. Persoanele respective veneau din Italia. Încercăm și dezvoltarea infrastructurii- infrastructura rutieră, în educație și în sănătate; să beneficieze acasă de toate serviciile de calitate”, a declarat prim-ministrul Marcel Ciolacu.\n\nVizita reprezentanților Guvernului României la Neamț s-a încheiat cu angajamentul ferm de a sprijini demersurile locale în vederea dezvoltării regionale și a modernizării județului, printr-un parteneriat activ și o alocare optimă a resurselor disponibile.",
  "metadata": {
    "original_file": "Vestea_0207.html"
  }
}