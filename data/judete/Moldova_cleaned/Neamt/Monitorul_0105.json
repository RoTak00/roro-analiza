{
  "title": "Vremea se răcește brusc",
  "content": "După o perioadă îndelungată de vreme frumoasă și temperaturi mult peste media sezonului, România se confruntă cu o schimbare bruscă a vremii. Administrația Națională de Meteorologie anunță precipitații pe arii extinse, cu ninsori predominante în zonele de deal și de munte, unde se va depune un strat nou de zăpadă. În regiunile joase din Banat, Crișana și Moldova vor predomina ploile, în timp ce în Maramureș și Transilvania vor apărea precipitații mixte.\n\nÎn celelalte zone, ploile vor fi slabe, iar pe alocuri vor fi lapoviță sau ninsori. Temperaturile maxime vor scădea semnificativ începând de vineri, 10 ianuarie, în vest, nord-vest și centru, urmând ca sâmbătă, 11 ianuarie, răcirea să fie resimțită și în celelalte regiuni. Minimele nocturne vor deveni preponderent negative.\n\nÎn plus, toate județele din regiunea Nord-Est sunt sub avertizare cod galben de vânt și viscol în zona montană. Pe 10 ianuarie, între orele 14:00 și 23:00, intensificările vântului vor atinge viteze de 50-70 km/h în județele Neamț, Suceava, Botoșani, Bacău, Iași și Vaslui. La altitudini mari, rafalele vor depăși 70-90 km/h, provocând viscol și reducerea vizibilității.\n\nÎn a doua parte a nopții de vineri spre sâmbătă, intensificările vântului, cu viteze de 40-50 km/h, vor continua la munte și în sudul și estul țării. Autoritățile recomandă prudență și adaptarea deplasărilor la condițiile meteo.",
  "metadata": {
    "original_file": "Monitorul_0105.html"
  }
}