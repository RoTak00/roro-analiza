{
  "title": "Biserica ortodoxă, mesaj pentru enoriași, preoți, călugări: „Instigări cu consecințe negative!”",
  "content": "Biserica promovează pacea şi unitatea, nu protestele şi dezbinarea, a transmis sâmbătă Patriarhia Română, într-un comunicat de presă.\n\nMesajul a venit în contextul în care pe grupurile reprezentanţilor unor partide politice se menţionează că aceştia vor merge duminică în parohii pentru mobilizarea credincioşilor, în vederea organizării unor proteste şi mişcări de stradă împotriva deciziei Curţii Constituţionale a României (CCR), prin care au fost anulate, vineri, alegerile prezidențiale.\n\n„Pe grupurile reprezentanţilor unor partide politice, s-a stabilit ca aceştia să meargă mâine, duminică, 8 decembrie 2024, în parohii, pentru mobilizarea credincioşilor, în vederea organizării unor proteste şi mişcări de stradă împotriva Curţii Constituţionale a României şi a altor instituţii ale statului român. În acest context, adresăm un îndemn către parohiile şi mănăstirile din Arhiepiscopia Bucureştilor, precum şi către parohiile şi mănăstirile din celelalte eparhii ca preoţii, monahii şi credincioşii să nu se implice şi să nu participe la astfel de acţiuni contrare atât legii, cât şi păcii sociale”, afirmă Patriarhia Română, în comunicat, potrivit Agerpres.\n\n„Astfel de instigări pot avea consecinţe negative, atât asupra clericilor, cât şi asupra credincioşilor”, mai scrie în mesajul Bisericii Ortodoxe Române (BOR).",
  "metadata": {
    "original_file": "Vestea_0078.html"
  }
}