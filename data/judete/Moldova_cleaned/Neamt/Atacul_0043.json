{
  "title": "„Candidații strălucesc prin prostie și imbecilitate, prin minciună și promisiuni deșarte!”",
  "content": "Dacă deschizi televizorul, la toate canalele de știri se discută aprins despre uriașa problemă a României, va mai exista acest stat fără Șoșoaca?\n\nPersonaj evadat parcă dintr-un stabiliment cu garduri înalte și cămăși de forță pentru locatarii săi, acest specimen a fost interzis să candideze la prezidențiale. Nu știu dacă soluția luată de CCR este cea corectă, dar nici nu înțeleg cum a fost posibil să se ajungă până aici, Șoșoaca la prezidențiale!\n\nAsta după ce în pandemie îndemna oamenii să nu poarte mască, să nu respecte restricțiile, i-a declarat pe doctori criminali, controla spitale și dădea verdicte medicale, era peste tot unde nu trebuia să fie, înjura polițiști și medici, toate în calitate de demnitar al statului român. Știe cineva câți oameni au murit din cauza ei, pentru că îi îndemna pe oameni să circule liber, chiar dacă se expunea la moarte? Încălca orice normă legală, trecea cu tupeu peste toate regulile, sfidând niște autorități impotente din cauza corupției și a propriilor imbecilități.\n\nCred că specimenul și-a dat seama de prostia și lașitatea conducătorilor și atunci a făcut din scandal și circ metoda de a urca în ierarhia politică.\n\nȘansele Șoșoacăi la prezidențiale erau nule, decizia Curții este discutabilă, dar de ce în mod constituțional individa nu a fost arestată când a încălcat toate normele democratice și a cerut public ca țara să devină satelit al lui Putin ?\n\nDintre cei care vor președinția a auzit măcar unul de trădare națională și de modul cum se pedepsește?\n\nCu ceva ani în urmă, am scris un material despre ospiciul numit România, căci pentru noi starea de normalitate este doar o himeră!\n\nDureros este că unii dintre români preferă circul ieftin, iar candidații strălucesc prin prostie și imbecilitate, prin minciună și promisiuni deșarte!",
  "metadata": {
    "original_file": "Atacul_0043.html"
  }
}