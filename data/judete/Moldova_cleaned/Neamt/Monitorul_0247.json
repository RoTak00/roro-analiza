{
  "title": "BDLP, YNY Sebi și Bibi, pe scena Târgului Piatra lui Crăciun",
  "content": "În cadrul Târgului Piatra lui Crăciun, pe data de 13 decembrie 2024, de la ora 19:30, pietrenii se vor bucura de un concert susținut de artiștii care domină în prezent platformele de streaming și topurile muzicale din România: BDLP, YNY Sebi și Bibi.\n\nAceastă ediție a manifestării a fost gândită pentru a oferi tuturor pietrenilor, indiferent de vârstă, momente speciale. Alegerea celor trei artiști nu este întâmplătoare, aceștia fiind nume care au strâns milioane de vizualizări la melodiile lansate și cu o popularitate crescută în rândul publicului tânăr.\n\nBDLP este unul dintre cei mai cunoscuți artiști de muzică de petrecere din România, YNY Sebi este o prezență constantă la festivalurile de muzică din România, iar Bibi este una dintre cele mai îndrăgite artiste de către tânăra generație. Toți trei vor oferi o seară de neuitat, plină de energie și spirit festiv, în Piața Ștefan cel Mare.\n\n„Mi-am dorit ca Târgul Piatra lui Crăciun să fie o experiență pentru întreaga comunitate. Aducând artiști de top, ne asigurăm că toți locuitorii găsesc în acest târg un motiv de bucurie, o atmosferă care să îi facă să simtă magia sărbătorilor. Seara de 13 decembrie am dedicat-o tinerilor din orașul nostru.\n\nVăzând succesul pe care marile festivaluri de gen din țară îl au în rândul adolescenților, mi-am dorit să aduc o parte din vibe-ul acestora și pe scena Târgului Piatra lui Crăciun, iar tinerii să simtă că acest eveniment este, într-adevăr, gândit pentru ei”, a declarat Adrian Niță, primarul municipiului Piatra-Neamț.",
  "metadata": {
    "original_file": "Monitorul_0247.html"
  }
}