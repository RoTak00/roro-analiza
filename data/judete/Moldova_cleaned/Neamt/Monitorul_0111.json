{
  "title": "Polițiștii chiar n-au șomat! O săptămână cu 307 evenimente și 131 de infracțiuni",
  "content": "În perioada 1- 7 ianuarie 2025, cadrele Inspectoratului de Poliție Județean Neamț au fost în teren pentru prevenirea faptelor antisociale și menținerea ordinii publice. Au fost constatate 131 de infracțiuni, iar neregulile din trafic au dus la reținerea a 102 permise și retragerea a 27 de certificate de înmatriculare.\n\nOamenii legii au intervenit, în ultimele zile, la 307 evenimente, majoritatea fiind sesizate prin numărul unic de urgență 112. În fiecare zi din intervalul menționat s-a acționat, în sistem integrat, pentru menținerea ordinii și siguranței publice și siguranța traficului rutier.\n\nPentru neregulile constatate, au fost aplicate 1.125 de sancțiuni contravenționale, 474 dintre acestea fiind avertismente. Pentru abaterile rutiere constate au fost reținute 102 permise de conducere, 69 dintre acestea pentru depășirea regimului legal de viteză, iar 7 pentru consumul de băuturi alcoolice.\n\n„În această perioadă au fost constatate 18 infracțiuni la regimul circulației, au fost emise 4 ordine de protecție provizorii, fiind luate 2 măsuri preventive, respectiv rețineri. Activităţile au fost desfăşurate împreună cu celelalte instituţii cu atribuţii în asigurarea ordinii şi liniştii publice”, a transmis agent principal Andreea Atomei.",
  "metadata": {
    "original_file": "Monitorul_0111.html"
  }
}