{
  "title": "Ultimele plăți pentru fermierii din Neamț",
  "content": "Agenția de Plăți și Intervenție pentru Agricultură Neamț (APIA) anunță finalizarea campaniei de plăți în avans, aferentă cererilor de plată depuse de fermierii din raza sa teritorială, urmând ca până la finalul acestei luni să fie achitați toți banii către beneficiarii eligibili.\n\n„Începând cu 2 decembrie, demarăm și plata finală pentru toate dosarele depuse de fermieri în anul 2024. Deja avem pregătite pentru a fi plătite în această săptămână 14.000 de dosare, care pot fi preluate pentru plată. Până la sfârșitul lunii decembrie, mai mult de 90% din fermieri își vor primi plățile finale.\n\nEste vorba de mai bine de 15 milioane de euro, plăți în avans și de 30 milioane euro plăți finale”, a precizat Mihai Dorneanu, director executiv APIA Neamț. Cuantumul acestor plăți, aferente anului 2024, se ridică la nivelul județului Neamț la o sumă estimată la 30 de milioane de euro.",
  "metadata": {
    "original_file": "Monitorul_0299.html"
  }
}