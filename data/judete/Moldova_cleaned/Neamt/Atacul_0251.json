{
  "title": "În Neamț sunt cele mai puține locuințe dotate cu aparate de aer condiționat. În Capitală sunt cele mai multe",
  "content": "Aproape 32% dintre gospodăriile din România deţin minimum un aparat de aer condiţionat, iar 12% dintre români au în vedere achiziționarea, în următorul an, a unei soluții de răcire a locuinței de la un furnizor de energie, relevă un studiu realizat de E.ON.\n\nCele mai multe locuinţe dotate cu aparate de aer condiționat se găsesc în București (74%), iar cele mai puţine în județul Neamţ (5%). Dintre respondenții care au indicat că intenționează ca în următorul an să achiziționeze un aparat de aer condiționat cei mai mulți sunt din județele din sudul țării.\n\nVânzările de aparate de aer condiționat vor crește semnificativ în următorii ani, conform previziunilor IEA, pe fondul schimbărilor climatice accentuate, iar cei doresc să aibă răcoare în locuințe trebuie să pună accent pe eficiența energetică, astfel încât să beneficieze de confort cu un consum cât mai redus de electricitate. De aceea, este foarte important ca la achiziționarea lor să se țină seama de eticheta energetică, pentru că un aparat de clasă A+++ poate consuma cu până la 50% mai puțină energie electrică față de un aparat de clasă C sau D.\n\nDe asemenea, trebuie avut în vedere faptul că aparatele de aer condiționat pot consuma mai multă energie electrică dacă nu sunt amplasate corect, dacă în alegerea lor nu se ține cont de suprafața încăperii sau dacă au setată o temperatură cu mult mai scăzută față de cea exterioară.\n\nPotrivit studiului E.ON , 43% dintre respondenții chestionaţi spun că au cunoștință despre faptul că pot apela la furnizorul lor de energie pentru soluții de răcire a locuinței.",
  "metadata": {
    "original_file": "Atacul_0251.html"
  }
}