{
  "title": "Cod portocaliu de viscol și ninsori în județul Neamț",
  "content": "Zona montană a județului Neamț se află sub incidența unei avertizări meteo de cod portocaliu pentru viscol și ninsori abundente, începând din 23 decembrie, ora 20:00, până pe 25 decembrie, ora 10:00.\n\nConform Administrației Naționale de Meteorologie, fenomenele severe vor afecta în special regiunile situate la altitudini de peste 1700 m, unde vântul va sufla cu rafale de peste 110 km/h, iar stratul de zăpadă va crește considerabil. În aceste zone, vizibilitatea va scădea sub 50 de metri, ceea ce va face ca circulația să fie extrem de dificilă.\n\nPentru altitudinile cuprinse între 800 și 1700 m, a fost emis un cod galben de ninsoare și viscol. Vântul va sufla cu viteze de 60-80 km/h, iar zăpada troienită va reduce vizibilitatea sub 100 de metri.\n\nDe asemenea, meteorologii au instituit un cod galben de intensificări ale vântului pentru 24 și 25 decembrie, valabil în Muntenia, Dobrogea, sudul Moldovei și estul Transilvaniei. Rafalele vor atinge 70-80 km/h, cu posibile vârfuri izolate de peste 80 km/h în Muntenia.\n\nAutoritățile recomandă prudență sporită în trafic și evitarea deplasărilor în zonele montane în intervalul menționat.",
  "metadata": {
    "original_file": "Monitorul_0189.html"
  }
}