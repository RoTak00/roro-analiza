{
  "title": "Tactică polițienească, trageri cu arma, autoapărare, antrenamente, forță, disciplină",
  "content": "„În aceste cuvinte se poate descrie stagiul de pregătire și integrare în specificul muncii de poliție a celor 33 de agenți de poliție debutanți, recent încadrați în structurile Inspectoratului de Poliție Județean Neamț”, se precizează într-un comunicat al instituției, care a fost emis astăzi, 23 ianuarie 2025.\n\nÎn perioada 13-23 ianuarie, noii agenți au participat la activități de pregătire practică, cu instructori experimentați din cadrul Serviciului Pregătie Profesională Neamț. Modulul de pregătire se desfășoară pe trei componente principale, prima fiind cea practic-aplicativă.\n\n„Hotărâți să demonstreze că își vor îndeplini cu succes misiunea de a fi în slujba societății, polițiștii debutanți și-au desăvârșit pregătirea profesională în tactică polițienească, tragere cu armamentul din dotare, conducere defensivă în regim prioritar și autoapărare profesională”, se mai arată în comunicat.\n\nUlterior, noile cadre ale inspectoratului nemțean vor parcurge componenta de specialitate și cea de integrare și adaptare la specificul locului de muncă. Modulul de pregătire a agenților de poliție are ca scop îmbunătățirea modului de intervenție la evenimentele sesizate.\n\nSe va insista și pe dezvoltarea deprinderilor de utilizare a tehnicilor și mijloacelor din dotare, gestionarea și dezamorsarea situațiilor conflictuale, totul în scopul de a avea polițiști bine instruiți, care să acționeze rapid și eficient în misiunile pe care le vor avea de îndeplinit.",
  "metadata": {
    "original_file": "Monitorul_0041.html"
  }
}