{
  "title": "Senatorul Țapu: Interzicerea candidaturii lui Șoșoacă, amputarea democrației de către PSD!",
  "content": "Senatorul Eugen Țapu consideră că decizia CCR de interzicere a candidaturii Dianei Șoșoacă este un atac frontal la democrație, sforarul acestei decizii fiind PSD.\n\n„Ziua în care democrația este amputată! Fan Diana Șoșoacă? Niciodată. Ne despart multe. Dar este cetățean român, ales europarlamentar. Decizia CCR de a-i interzice candidatura la președenția României este un atac frontal la democrație. Motivele sunt puerile, inventate. Sforarul din umbră este PSD”, spune senatorul liberal de Neamț.\n\nEugen Țapu consideră însă că respectiva manevră nu-și va atinge scopul și că Nicolae Ciucă (candidatul PNL) va ajunge în turul 2 și-l va învinge pe Marcel Ciolacu: „ Chiar și așa, am toată convingerea că tot Nicolae Ionel Ciucă îl va învinge pe Marcel Ciolacu în turul II. Pe principiul ”ce nu te doboară te face mai puternic”, dreapta românească se va coagula în jurul PNL, tocmai datorită (nu ”din cauza”) acestei decizii. \n\n Așadar, pe 8 decembrie vom avea de ales între Ciolacu și Ciucă. Iar viitorul președinte va fi Nicolae Ciucă”.",
  "metadata": {
    "original_file": "Vestea_0256.html"
  }
}