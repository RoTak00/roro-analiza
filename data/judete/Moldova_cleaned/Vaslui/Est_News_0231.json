{
  "title": "Locuințe protejate pentru persoanele cu dizabilități și un centru de zi la Găgești",
  "content": "Locuințe protejate pentru persoanele cu dizabilități și un centru de zi la Găgești\n\nÎn prezența președintelui Consiliului Județean Vaslui, Ciprian-Ionuț Trifan, și a directorului general al DGASPC Vaslui, Dragoș-Andrei Cazacu, au fost inaugurate trei locuințe protejate și un centru de zi din cadrul Complexului de Servicii Comunitare pentru Persoana Adultă cu Dizabilități de la Găgești. Aceste servicii sociale au fost înființate în cadrul programului de restructurare a Centrului de Recuperare și Reabilitare pentru Persoane cu Handicap Huși, partea de cofinanțare a investițiilor fiind asigurată de Consiliul Județean Vaslui.\n\n„Este un moment deosebit de important, chiar de Ziua Internațională a Persoanelor cu Dizabilități, aici la Găgești, s-a inaugurat Complexul de Servicii Comunitare pentru Persoana Adultă cu Dizabilități, un loc dedicat sprijinirii și îmbunătățirii vieții celor care au nevoie de ajutor. Prin acest centru, ne dorim să oferim persoanelor vulnerabile acces la serviciile esențiale. Ne dorim să fim alături de fiecare dintre aceste persoane cu nevoi speciale, pentru a înfrunta mai ușor, provocările vieții”, a precizat președintele Consiliului Județean Vaslui, Ciprian-Ionuț Trifan.\n\nFiecare locuință protejată nou înființată va găzdui 8 persoane cu dizabilități, iar centrul de zi are o capacitate de 30 de locuri.\n\nInvestiția a fost finanțată prin POR 2014-2020 și a fost în valoare de 5,1 milioane de lei.",
  "metadata": {
    "original_file": "Est_News_0231.html"
  }
}