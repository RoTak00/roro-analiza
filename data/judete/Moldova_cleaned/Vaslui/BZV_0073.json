{
  "title": "Cea mai mare investiție din istoria comunei Vetrișoaia: contract de 3 milioane de euro semnat pentru modernizarea drumurilor - FOTO",
  "content": "Astăzi, la Ministerul Dezvoltării, Lucrărilor Publice și Administrației, primarul comunei Vetrișoaia, Corneliu Stîngă, a semnat contractul pentru proiectul de modernizare a drumurilor de interes local, în valoare de 3 milioane de euro. Finanțat prin Programul „Anghel Saligny”, acest proiect reprezintă cea mai mare investiție din istoria comunei și prevede asfaltarea a 5,8 km de drumuri în satul Vetrișoaia.\n\n„Noi, la Vetrișoaia, nu doar promitem, ci și facem! Acest proiect esențial pentru comunitatea noastră devine acum realitate datorită colaborării și sprijinului primit de la colegii social-democrați care au înțeles nevoile locuitorilor din această zonă. Le mulțumesc tuturor celor care au fost alături de noi și ne-au ajutat să scoatem la lumină această inițiativă importantă”, a declarat primarul Corneliu Stîngă.\n\nPrimarul a fost însoțit de Stoichici Vlad Cătălin, consilier județean PSD Vaslui, iar semnarea documentelor s-a desfășurat în prezența domnului Alexandru Stoica, Secretar de Stat în cadrul Ministerului Dezvoltării, care a subliniat importanța sprijinirii comunităților locale prin astfel de proiecte de infrastructură.\n\nAceastă investiție are rolul de a îmbunătăți considerabil calitatea vieții în Vetrișoaia, facilitând accesul și conectivitatea locuitorilor. Primarul Corneliu Stîngă a reafirmat angajamentul său de a continua implementarea proiectelor care răspund nevoilor comunității și contribuie la dezvoltarea acesteia.\n\nProgramul „Anghel Saligny” este una dintre principalele surse de finanțare pentru proiectele de infrastructură în mediul rural, sprijinind modernizarea drumurilor, extinderea rețelelor de apă și canalizare și alte investiții de interes local.\n\nCu acest proiect, comuna Vetrișoaia face un pas important spre modernizare, oferind locuitorilor condiții mai bune și un viitor mai prosper.",
  "metadata": {
    "original_file": "BZV_0073.html"
  }
}