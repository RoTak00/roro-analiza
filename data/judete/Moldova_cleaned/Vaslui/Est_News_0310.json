{
  "title": "Facilități pentru fermieri! Investiții în noi capacități de producere a energiei verzi",
  "content": "Ministerul Agriculturii a lansat în dezbatere publică ghidul solicitantului pentru schema de ajutor privind sprijinirea investițiilor în noi capacități de producere a energiei electrice din surse regenerabile pentru autoconsumul întreprinderilor din cadrul sectorului agricol și industriei alimentare.\n\nPerioada de consultare publică este de 15 zile calendaristice de la data publicării pe site. Astfel, până la data de 29 noiembrie 2024, toți cei interesați pot transmite pe adresele de e-mail elena.filip@madr.ro și consultare@afir.info propuneri sau observații privind ghidul solicitantului supus dezbaterii publice.\n\nPrin intermediul acestei scheme de sprijin, vor primi finanțare proiectele care au ca obiectiv realizarea capacităților noi de producere energie electrică cu sau fără stocare, din surse solare (sub 1 MW inclusiv și peste 1 MW), precum și realizarea capacităților noi de producere de energie electrică, cu sau fără stocare, din surse eoliene (sub 1 MW inclusiv și peste 1 MW).",
  "metadata": {
    "original_file": "Est_News_0310.html"
  }
}