{
  "title": "A vrut să scape de ratele aferente unui leasing, dar polițiștii de frontieră hușeni l-au lăsat pe jos",
  "content": "A vrut să scape de ratele aferente unui leasing, dar polițiștii de frontieră hușeni l-au lăsat pe jos\n\nPoliţiştii de frontieră din Punctul de Trecere a Frontierei Albița au descoperit la controlul de frontieră şi reținut pentru continuarea cercetărilor un autoturism care figura în bazele de date ca fiind furat din Marea Britanie.\n\nLa sfârșitul săptămânii trecute, în Punctul de Trecere a Frontierei Albiţa-I.T.P.F. Iaşi, s-a prezentat pentru efectuarea formalităţilor de control necesare trecerii frontierei, pentru a ieși din ţară, un bărbat cu cetățenie română și Republica Moldova, în vârstă de 47 de ani, care conducea un autoturism marca Hyundai, înmatriculat în Marea Britanie.\n\nExistând suspiciuni cu privire la situaţia juridică a autoturismului, colegii noștri au efectuat verificări suplimentare, ocazie cu care au constatat că acesta figurează în bazele de date ca fiind bun căutat pentru confiscare, semnalare introdusă de autoritățile din Marea Britanie.\n\nCu privire la aspectele constatate, bărbatul a declarat că a achiziționat autovehiculul din Marea Britanie, în leasing, iar din cauza unor probleme financiare, nu a reușit să achite integral prețul autoturismului.\n\nPoliţiştii de frontieră efectuează cercetări în cauză pentru săvârşirea infracţiunii de furt, iar autoturismul, în valoare de 85.000 de lei, a fost reținut în vederea continuării cercetărilor.",
  "metadata": {
    "original_file": "Est_News_0696.html"
  }
}