{
  "title": "Sute de reclamații la Inspecția Muncii Vaslui! Oamenii se plâng de condiţiile de muncă şi drepturile salariale",
  "content": "Sute de reclamații la Inspecția Muncii Vaslui! Oamenii se plâng de condiţiile de muncă şi drepturile salariale\n\nInspectoratul Teritorial de Muncă (ITM) Vaslui a primit, anul trecut, nu mai puțin de 361 sesizări, plângeri şi petiţii de la cetăţeni sau instituţii publice în domeniul relațiilor de muncă.\n\nToate solicitările au fost soluționate în termenul legal de 30 de zile, fiind respectate astfel prevederile O.U.G nr. 27/2002 cu privire la reglementarea activităţii de soluţionare a petiţiilor precum şi a adresei nr. 959/2001 a Inspecţiei Muncii.\n\nSesizările și reclamaţiile au fost înregistrate în registrul de evidență a acestora, iar apoi au fost repartizate inspectorilor de muncă sau persoanelor desemnate de către conducerea ITM Vaslui în vederea soluţionării în termen a verificării aspectelor sesizate.\n\n„Prin plângerile cetăţenilor adresate instituţiei noastre, aceştia au semnalat o serie de greutăţi si probleme cu care se confrunta respectiv, formele de angajare, condiţiile de muncă în care lucrează precum şi drepturile salariale. Toate sesizările şi reclamaţiile au fost soluţionate la termenele legale” , a precizat Gheorghe Chirvase, inspector șef al ITM Vaslui.\n\nÎn îndeplinirea atribuţiilor ce îi revin, ITM Vaslui colaborează cu autorităţile administraţiei publice centrale şi locale, cu alte inspecţii de specialitate ale statului, cu organizaţii neguvernamentale, cu parteneri sociali, cu mass-media şi cu cetăţenii. Inspecția Muncii poate furniza la cererea petenților, date şi informaţii, în limitele sale de competenţă potrivit prevederilor legale.",
  "metadata": {
    "original_file": "Est_News_0958.html"
  }
}