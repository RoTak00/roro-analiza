{
  "title": "PPC Renewables România începe construcția celui mai mare parc eolian din Moldova – Parcul Eolian Deleni din județul Vaslui - FOTO",
  "content": "PPC Renewables România a demarat lucrările de construcție pentru Parcul Eolian Deleni, un proiect de referință situat în județul Vaslui, care va deveni cea mai mare centrală de producție de energie regenerabilă din regiunea Moldova. Cu o capacitate instalată de 140 MW, acest parc eolian va reprezenta un pilon esențial pentru dezvoltarea energiei verzi în România și un pas important în diversificarea surselor energetice.\n\nCentrala eoliană Deleni va fi amplasată pe terenuri din localitățile Deleni, Costești și Bogdănești, iar energia produsă va fi conectată la rețea printr-o stație de 400/220/110 kV situată în localitatea Banca. Cu 23 de turbine eoliene moderne, fiecare cu o capacitate de 6,1 MW, acest proiect utilizează tehnologii de ultimă generație, mult mai eficiente decât cele instalate în România până în 2012.\n\n„Acest parc din județul Vaslui marchează un pas important pentru dezvoltarea sectorului energetic în zona Moldovei. Este primul proiect major de acest tip în regiune și va aduce beneficii majore pentru comunitatea locală și pentru securitatea noastră energetică”, a declarat Sebastian Burduja, Ministrul Energiei. Proiectul are un impact semnificativ asupra comunității locale, nu doar prin crearea de locuri de muncă și venituri din taxe, dar și prin contribuția la securitatea energetică națională.\n\nEnergia verde produsă anual de Parcul Eolian Deleni va fi suficientă pentru a alimenta gospodăriile dintr-un oraș de dimensiunea municipiului Vaslui. În plus, acest proiect va contribui la evitarea emisiilor de CO2 cu peste 200.000 de tone pe an, un pas important pentru reducerea amprentei de carbon a României.\n\nAdrian Dugulan, Directorul General al PPC Renewables România, a subliniat importanța acestui proiect: „Aceasta va fi a doua centrală eoliană a PPC Renewables din afara zonei Dobrogea, ceea ce subliniază importanța potențialului eolian al Moldovei. Ne bucurăm să contribuim la dezvoltarea unui sector energetic curat în România, care să susțină competitivitatea economică a țării și a comunităților locale.”\n\nProiectul va atrage și alte investiții în zonă, susținând dezvoltarea economică regională și asigurând diversificarea strategică a surselor de energie regenerabilă, care până acum s-au concentrat în special în Dobrogea.\n\nLa evenimentul de inaugurare au participat oficiali de prim rang, printre care:\n\nPPC Renewables continuă să se impună ca un actor principal în tranziția României către un viitor energetic sustenabil, consolidându-și poziția în sectorul energiei regenerabile și susținând competitivitatea economică și protecția mediului.",
  "metadata": {
    "original_file": "BZV_0176.html"
  }
}