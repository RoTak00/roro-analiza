{
  "title": "Rezultate bune la Examenul de Bacalaureat 2024! La nivel național, județul Vaslui se clasează pe locul 23",
  "content": "Rezultate bune la Examenul de Bacalaureat 2024! La nivel național, județul Vaslui se clasează pe locul 23\n\nAbsolvenții de liceu din județul Vaslui au obținut rezultate bune la examenul de Bacalaureat, sesiunea de vară 2024.\n\nDupă publicarea rezultatelor la Bacalaureat, județul Vaslui se clasează pe locul 23. Astfel, cu o promovabilitate de 79,9%, în rândul candidaților provenind din promoția curentă, s-a depășit, cu 5,4%, procentul înregistrat anul trecut.\n\nDe asemenea, sunt de peste două ori mai mulți candidați care au reușit să obțină medii peste 9,50 decât cei care abia au depășit pragul de trecere, adică au obținut medii între 6,00 și 6,50.\n\nÎn această sesiune a Bacalaureatului, în Vaslui nu s-a înregistrat nici o medie de 10, în ciuda faptului că au fost acordate peste o sută de note de 10, iar 22 de candidați au primit note maxime la ultimele două probe, cea obligatorie a profilului și cea la alegere.\n\nSingurii 4 candidați vasluieni care au reușit să ia nota 10 la proba de limba și literatura română nu se înscriu printre aceștia din urmă.\n\nS-au înregistrat și mulți absenți, nu mai puțin de 124 (aproape 5%) dintre cei 2.591 candidați înscriși în această sesiune a Bacalaureatului absentând la una sau mai multe probe. Rezultatele finale (după soluționarea contestațiilor) vor fi comunicate pe 12 iulie 2024.",
  "metadata": {
    "original_file": "Est_News_0922.html"
  }
}