{
  "title": "Permis de conducere românesc fals, descoperit la frontieră",
  "content": "Poliţiştii de frontieră din cadrul Punctului de Trecere a Frontierei Albița efectuează cercetări cu privire la un bărbat, cu cetățenie română și Republica Moldova, asupra căruia a fost descoperit un permis de conducere similar celor emise de autoritățile din România, ce s-a dovedit a fi fals.\n\nÎn data de 11 august a.c., în jurul orei 23.00, în Punctul de Trecere a Frontierei Albița-ITPF Iaşi, s-a prezentat pentru efectuarea formalităţilor de control necesare trecerii frontierei, pentru a intra în ţară, un bărbat cu cetățenie română și Republica Moldova, în vârstă de 40 de ani, la volanul unui autoturism.\n\nÎn baza profilului de risc, s-a procedat la efectuarea unui control amănunţit asupra mijlocului de transport și persoanei. Astfel, polițiștii de frontieră au descoperit asupra bărbatului, pe numele său, un permis de conducere similar celor eliberate de autoritățile din România. În urma verificărilor specifice efectuate, s-a stabilit că documentul descoperit nu îndeplineşte condiţiile de formă şi fond ale unuia autentic, fiind fals.\n\nPoliţiştii de frontieră efectuează cercetări în cauză sub aspectul săvârşirii infracţiunii de fals material în înscrisuri oficiale.",
  "metadata": {
    "original_file": "Est_News_0758.html"
  }
}