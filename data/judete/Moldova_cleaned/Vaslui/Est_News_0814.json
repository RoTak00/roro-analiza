{
  "title": "Conflict între fermierii din zona Murgeni-Șuletea și specialiștii Direcției Agricole Vaslui",
  "content": "La Prefectura Vaslui a avut loc o întâlnire de lucru între fermierii din zona Murgeni-Șuletea și reprezentanți ai Direcției Agricole Județene Vaslui și APIA Vaslui. Agricultorii au adus în discuție o serie de probleme în legătură cu evaluările efectuate de specialiștii din cadrul Direcției Agricole și colaborarea cu această instituție. Evaluările comisiilor din teren vizează gradul de afectarea al culturilor agricole afectate de seceta pedologică.\n\nAstfel, fermierii și-au exprimat nemulțumirea față de evaluările în teren și de modalitatea de lucru a specialiștilor Direcției Agricole. De asemenea, aceștia au reclamat că măsura impusă de Ministerul Agriculturii conform căreia ei pot să recolteze masa vegetativă mai rapid şi să lase minimum 5% din suprafaţă afectată de calamități pentru autentificarea stării de fapt, în vederea obţinerii despăgubirilor, este una care le îngreunează activitatea.\n\nPrefectul județului Vaslui a intervenit în conflictul apărut între fermieri și reprezentanții Direcției Agricole și a cerut părților implicate să aibă o comunicare mai eficientă, bazată pe respect reciproc și respectarea prevederilor legale în vigoare.\n\n„Această întâlnire a reprezentat un prim pas către o dialog mai constructiv între fermieri și autoritățile competente din domeniul agricol, în vederea găsirii unor soluții optime pentru ambele părți. Ne angajăm să continuăm dialogul și colaborarea pentru a asigura un climat de lucru eficient și transparent în beneficiul tuturor actorilor implicați în sectorul agricol din județul Vaslui” , a spus Daniel Onofrei, prefectul județului Vaslui.",
  "metadata": {
    "original_file": "Est_News_0814.html"
  }
}