{
  "title": "Mădălin Căciulă și Costel Zară au fost aleși noii vicepreședinți ai Consiliului Județean Vaslui",
  "content": "Alegerea celor doi vicepreședinți ai Consiliului Județean Vaslui a fost unul dintre cele 30 de proiecte de hotărâre adoptate în ultima ședință din acest an. Cu unanimitate, Mădălin Căciulă, și cu majoritatea absolută, Costel Zară au fost aleși noii vicepreședinți ai instituției.\n\n„Vreau să mulțumesc fiecărui consilier județean pentru maturitatea votului acordat. Este cel mai tânăr board al Consiliului Județean de la înființarea lui. Cred în această echipă de conducere, așa cum cred în consilierii județeni și în toată echipa acestei instituții. Sunt convins că împreună vom găsi căi pentru a rezolva problemele cu care ne vom confrunta în așa fel încât să ajungem la dezideratul comun pe care cu toții l-am declarat la ședința de instalare, că ne dorim dezvoltarea județului Vaslui”, a precizat Ciprian-Ionuț Trifan, președintele Consiliului Județean Vaslui.\n\nLa finalul ședinței, consilierii județeni au fost colindați de mai multe grupuri. Rând pe rând, copiii de la Voinești, cei de la Centrul Școlar pentru Educație Incluzivă „Elisabeta Polihroniade” Vaslui, Grupul Mugurel, corul Seminarului „Ioan Gură de Aur” Huși, tinerii de la ATOV Vaslui și Corul Dignus Est al preoților din Episcopia Hușilor i-au încântat pe cei prezenți cu frumusețea colindelor românești și le-au urat aleșilor ca Noul An să le aducă sănătate și proiecte care să contribuie la dezvoltarea județului Vaslui.",
  "metadata": {
    "original_file": "Est_News_0156.html"
  }
}