{
  "title": "Vești bune pentru fermieri! Bani europeni pentru despăgubirea culturilor agricole calamitate de secetă",
  "content": "Fermierii vor primi ajutoare financiare de la Uniunea Europeană (UE) în valoare de 21 de milioane de euro pentru culturile de toamnă afectate de secetă. De asemenea, sunt așteptate despăgubiri de la UE și pentru culturile de primăvară.\n\nCum suma nu acoperă necesarul de bani pentru achitarea despăgubirilor la nivelul de 200 de euro pe hectarul calamitat 100%, restul fondurilor vor fi acoperite de la bugetul de stat.\n\nDespăgubirile de secetă vor fi achitate fermierilor prin direcțiile agricole județene, iar termenul precizat de Ministerul Agriculturii pentru efectuarea plăților este 15 octombrie.\n\nPierderile pe care fermierii vasluieni le contabilizează din cauza secetei pedologice severe sunt între 3.500 și 4.500 de lei/hectar. Spre exemplu, înainte de perioada de caniculă din această vară producția prognozată la floarea soarelui era de 3.000-3.500 kilograme/hectar, dar aceasta s-a diminuat la sub 1.000 de kilograme/hectar.\n\n„Falimentul este prezent în fermele agricole, iar agricultorii rămân pe drumuri. Plantele mor din cauza arșiței, iar de două săptămâni nu este nici rouă. Nu avem nici apă pentru irigat, iar culturile de primăvară sunt calamitate 100%” , a spus Florin Platon, un fermier din județul Vaslui.\n\nLa nivelul județului Vaslui sunt însămânțate cu porumb și floarea soarelui 132.000 de hectare, ceea ce înseamnă 45% din suprafața arabilă a județului.",
  "metadata": {
    "original_file": "Est_News_0569.html"
  }
}