{
  "title": "Victoria Stoiciu, senator PSD de Vaslui: „Voi lupta pentru normalitate și speranță într-o Românie aflată la răscruce”",
  "content": "Biroul Electoral Vaslui a oficializat rezultatele alegerilor parlamentare, iar social-democrata Victoria Stoiciu a obținut un loc în Senatul României. Mesajul său pentru alegători este unul de mulțumire și de angajament ferm față de județul Vaslui și față de valorile pe care le reprezintă.\n\n„Țin să mulțumesc vasluienilor pentru încrederea pe care mi-au acordat-o. Este un moment greu pentru România, marcat de demagogie și instabilitate, dar cred că avem nevoie de oameni care să fie repere de normalitate și speranță”, a declarat Victoria Stoiciu.\n\nSenatoarea a subliniat că se află în politică pentru a face lucruri concrete pentru oameni, nu pentru beneficii personale. „Nu am făcut niciodată compromisuri cu valorile mele de stânga și nu voi face. Funcțiile sunt doar un mijloc de a produce schimbare, iar îmbogățirea personală este ceva ce mi-e complet străin. Nu am averi și nici nu urmăresc să am”, a adăugat ea.\n\nVictoria Stoiciu vine cu un mesaj clar: vrea să fie vocea vasluienilor și să le redea speranța într-o Românie mai bună. „În societatea civilă și ca fost consilier de stat, am luptat pentru oamenii obișnuiți. Acesta este și va rămâne principalul meu obiectiv”, a promis ea.\n\nNoul senator PSD își propune să transforme mandatul într-un exemplu de integritate și dedicare pentru județul Vaslui, într-un context politic marcat de provocări majore.",
  "metadata": {
    "original_file": "BZV_0079.html"
  }
}