{
  "title": "Catedrala Episcopală, neîncăpătoare la concertul tradițional de colinde „Sus în Poarta Cerului”!",
  "content": "Catedrala Episcopală de la Huși a găzduit concertul tradițional de colinde intitulat „Sus în Poarta Cerului” organizat an de an de Episcopia Hușilor. Colindele au răsunat, încântând inimile vasluienilor prezenți.\n\nGrupul psaltic „Sfânta Mare Muceniță Chiriachi” al Catedralei Episcopale din Huși, alături de copiii de la „Sfânta Chiriachi” junior, Corala „Fantasia” din Vaslui și solista Tatiana Drăgan au introdus publicul prezent la eveniment în atmosfera Sărbătorilor de Crăciun, reușind să transmită prin colind vestea minunată a nașterii Mântuitorului.\n\n„Mintea noastră s-a întors undeva în timp și am rememorat cu foarte multă gingășie frumusețea Ajunului Crăciunului, frumusețea sărbătorii de Crăciun. Cineva spunea atât de plastic, un teolog al bisericii noastre, părintele Ilie Moldovan, că <<Ajunul Crăciunului înseamnă întunericul străbătut de lumină>>. Acest lucru l-a făcut fiul lui Dumnezeu, prin întruparea sa ca om prin Preasfânta Născătoare de Dumnezeu. A adus lumina cea veșnică, dragostea cea veșnică și desigur ne-a făcut părtași vieții celei dumnezeiești”, a spus PS Ignatie, Episcopul Hușilor.\n\nPreședintele Consiliului Județean Vaslui, Ciprian-Ionuț Trifan, a fost prezent la eveniment, onorând astfel invitația Episcopiei Hușilor. Acesta i-a felicitat pe tinerii care au colindat și au adus bucurie în sufletele vasluienilor prezenți la Catedrală. Un gând de mulțumire a avut și pentru părintele Episcop Ignatie, felicitându-l pentru continuitatea acestei frumoase tradiții, prin organizarea an de an, a concertului de colinde.",
  "metadata": {
    "original_file": "Est_News_0173.html"
  }
}