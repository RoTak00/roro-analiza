{
  "title": "Două persoane au căzut într-un siloz pentru cereale! Un bărbat în vârstă de 61 de ani a murit",
  "content": "Două persoane au căzut într-un siloz pentru cereale! Un bărbat în vârstă de 61 de ani a murit\n\nInspectoratul pentru Situații de Urgență „Podul Înalt” al judeţului Vaslui a intervenit cu două autospeciale și echipaje specializate, pentru salvarea a două persoane căzute într-un siloz pentru cereale, persoane care au suferit un accident de muncă.\n\nLa fața locului au fost găsite două victime căzute într-un siloz pentru cereale, una dintre acestea fiind blocată în sistemul de evacuare a cerealelor.\n\nEchipajele de intervenție au pătruns în siloz și i-au extras pe cei doi bărbați, unul dintre aceștia aflându-se în stare de inconștiență. Victimele au fost evacuate și evaluate, fiind începute manevrele de resuscitare respectiv acordarea primului ajutor calificat.\n\nDin nefericire, în cazul unui bărbat în vârstă de 61 ani, medicul de pe ambulanța SAJ Vaslui a fost nevoit să declare decesul. Cea de a doua victimă a suferit multiple traumatisme și a aspirat corpuri vegetale. În sprijinul victimei a fost solicitat elicopterul SMURD. După ce a fost stabilizat, bărbatul în vârstă de 59 ani a refuzat să fie preluat de elicopterul SMURD pentru a fi transportat la o unitate medicală din municipiul Iași. Bărbatul a fost convins cu greu să accepte a fi transportat la spitalul municipal din Bârlad.",
  "metadata": {
    "original_file": "Est_News_0923.html"
  }
}