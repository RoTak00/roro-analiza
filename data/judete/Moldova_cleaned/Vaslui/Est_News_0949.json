{
  "title": "Fals achiziţionat cu 500 de euro, oprit la frontieră",
  "content": "Poliţiştii de frontieră din cadrul Punctului de Trecere a Frontierei Albiţa efectuează cercetări în privinţa unui bărbat din Republica Moldova care a prezentat la controlul de frontieră o carte de identitate falsă.\n\nÎn data de 01 iulie a.c., în jurul orei 07.05, în Punctul de Trecere a Frontierei Albiţa – I.T.P.F. Iași, s-a prezentat pentru a intra în ţară, pasager într-un autocar, cursă regulată pe ruta R.Moldova-Germania, un bărbat cu cetățenie Republica Moldova, în vârstă de 48 de ani.\n\nLa controlul de frontieră, persoana în cauză a prezentat o carte de identitate similară celor emise de autoritățile române, pe aceasta fiind imprimată propria fotografie.\n\nExistând suspiciuni cu privire la autenticitatea documentului prezentat la control, au fost efectuate verificări specifice, în urma cărora polițiștii de frontieră au stabilit că documentul în cauză nu îndeplineşte condițiile de formă și fond ale unui document autentic, fiind fals.\n\nCu privire la cele constatate, bărbatul a declarat că a procurat cartea de identitate descoperită la controlul de frontieră din Germania, prin intermediul unui conațional, ale cărui date nu și le amintește, contra sumei de 500 de euro, pentru a-și găsi mai ușor un loc de muncă.\n\nPoliţiştii de frontieră efectuează cercetări în cauză sub aspectul săvârşirii infracţiunilor de uz de fals şi fals material în înscrisuri oficiale.",
  "metadata": {
    "original_file": "Est_News_0949.html"
  }
}