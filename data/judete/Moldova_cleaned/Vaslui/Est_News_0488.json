{
  "title": "Două cărți de identitate false oprite din drumul către Italia",
  "content": "Două cărți de identitate false oprite din drumul către Italia\n\nPoliţiştii de frontieră din cadrul Punctului de Trecere a Frontierei Albița au descoperit două cărți de identitate false asupra a doi bărbați ce aveau ca destinație Italia.\n\nÎn data de 10 octombrie a.c., în jurul orei 05.45, în Punctul de Trecere a Frontierei Albița – ITPF Iaşi, s-au prezentat pentru efectuarea formalităţilor de control pentru a intra în ţară, în calitate de pasageri ai unui autocar cu destinația Italia, doi cetățeni din Republica Moldova în vârstă de 18, respectiv 48 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport și a persoanelor, ocazie cu care au fost descoperite ascunse, în bagajele personale ale acestora, două cărți de identitate cu însemnele autorităţilor române.\n\nCu ocazia verificărilor specifice efectuate, polițiștii de frontieră au stabilit că documentele în cauză nu îndeplinesc condițiile de formă și fond ale unora autentice, fiind false.\n\nCu privire la cele constatate, cei doi bărbați au declarat că au procurat documentele descoperite la controlul de frontieră prin intermediul unui concetățean, ale cărui date de identificare nu și le amintesc, acestea fiindu-le necesare pentru a-și găsi mai ușor locuri de muncă în statele din Vestul Europei.\n\nPoliţiştii de frontieră efectuează cercetări în ambele cauze sub aspectul săvârşirii infracţiunii de complicitate la fals material în înscrisuri oficiale.",
  "metadata": {
    "original_file": "Est_News_0488.html"
  }
}