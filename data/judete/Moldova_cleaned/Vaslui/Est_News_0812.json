{
  "title": "Așteptați poștașul acasă! Peste 80.000 de pensionari vasluieni vor primi decizii de recalculare a pensiilor",
  "content": "Pensionarii vasluieni trebuie să rămână acasă în perioada 15-31 august pentru a primi deciziile de recalculare. Cum documentele sunt confidențiale, poștașii predau deciziile doar la semnătura titularului. La jumătatea acestui an, în județul Vaslui erau în plată 80.745 de pensionari de asigurări sociale de stat.\n\nTipărire și transmiterea deciziilor de recalculare a pensiilor sunt în grafic. Documentele vor ajunge la pensionari în perioada 15-31 august 2024. Cum recalculările sunt confidențiale și trebuie transmise doar titularilor, conducerea Casei Naționale de Pensii îi roagă pe pensionari să rămână acasă pentru a putea semna de primire a documentelor.\n\n„Suntem în plin proces de tipărire și transmitere a deciziilor de recalculare a pensiilor din sistemul public, care sunt trimise către Poștă. Se lucrează la foc continuu pentru a finaliza în timp util; până pe 15 august trebuie să livrăm aceste decizii către Poștă, iar Poșta, în intervalul 15-31 august, să le trimită către destinatarii finali, pensionarii. Este o decizie cu confirmare de primire, astfel că oamenii trebuie să stea, pe cât posibil, la domiciliu, pentru a o înmâna pe semnătură” , au precizat reprezentanții Casei Naționale de Pensii.\n\nPensia medie pe asigurările sociale de stat încasată de pensionarii vasluieni a scăzut în acest an. Dacă în luna ianuarie 2024 pensia medie era în cuantum de 1.857 de lei, potrivit statisticilor oficiale în luna iunie pensia medie era de 1.854 de lei.\n\nÎn schimb, în județul Vaslui sunt mai mulți pensionari. Dacă la începutul acestuni an erau în plată 80.544 de pensionari, în luna iunie numărul pensionarilor a crescut la 80.745 de persoane.\n\nPensionarii vasluieni primesc din acest an pensiile indexate cu un procent de 13,8% . Majorarea a intrat în vigoare de la data de 1 ianuarie 2024 și urmează a doua majorare ca urmare a recalculării.",
  "metadata": {
    "original_file": "Est_News_0812.html"
  }
}