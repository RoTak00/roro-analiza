{
  "title": "Tentativă de contrabandă cu tutun pentru narghilea, la frontiera de est",
  "content": "Tentativă de contrabandă cu tutun pentru narghilea, la frontiera de est\n\nEchipa comună de control din cadrul Punctului de Trecere a Frontierei Albiţa, formată din polițiști de frontieră români și lucrători ai Biroului Vamal Albița, a descoperit, ascunse într-un autocar, 100 de kg de tutun pentru narghilea ce urmau a fi introduse ilegal în ţară. Șoferul autocarului este cercetat penal pentru contraband.\n\nÎn ziua de 30 octombrie a.c, în jurul orei 03.50, în Punctul de Trecere a Frontierei Albiţa-ITPF Iaşi, s-a prezentat pentru efectuarea formalităţilor de control, pentru a intra în ţară, conducând un autocar înmatriculat în R. Moldova, care operează curse regulate pe ruta Chișinău-București, un bărbat cu cetățenie Republica Moldova, în vârstă de 45 de ani.În baza profilului de risc, s-a procedat la efectuarea unui control amănunţit asupra mijlocului de transport şi persoanei, ocazie cu care echipa comună de control a descoperit, ascunsă şi nedeclarată, în scopul sustragerii de la controlul vamal, în bagajul de cală, cantitatea de 100 de kilograme tutun de narghilea.\n\nConform prevederilor legale, a fost luată măsura reţinerii produselor accizabile descoperite, în valoare totală de 150.000 de lei.\n\nPoliţiştii de frontieră efectuează cercetări în cauză sub aspectul săvârşirii infracţiunii de contrabandă , la finalizare urmând a fi dispuse măsurile legale care se impun.",
  "metadata": {
    "original_file": "Est_News_0395.html"
  }
}