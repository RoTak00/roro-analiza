{
  "title": "Silvicultorii vasluieni au adunat peste 10 tone de deșeuri din zonele limitrofe pădurilor",
  "content": "Un număr de 110 angajați din cadrul Direcției Silvice Vaslui și al Ocoalelor Silvice Băcești, Bârlad, Brodoc, Epureni, Huși și Vaslui au participat la acțiunea de curățenie generală. Silvicultorii vasluieni împreună cu 400 de voluntari s-au concentrat în zonele limitrofe pădurilor, de unde în doar câteva ore au fost adunate peste 10 tone de deșeuri.\n\n„Mulțumim tuturor participanților și sperăm ca de la an la an cantitățile de deșeuri aruncate în natură să fie tot mai mici, până când această zi a curățeniei se va transforma într-o zi de plimbare prin natura curată, dătătoare de relaxare și bunăstare generală” , au precizat reprezentanții Agenției pentru Protecția Mediului (APM) Vaslui.\n\nAPM Vaslui a participat și în acest an la Ziua Națională a Curățeniei, un eveniment anual organizat de Let’s Do It, România. În ultimii doi ani, marcarea acestui eveniment s-a bucurat de un succes remarcabil în județul Vaslui, deoarece s-au mobilizat 5000 de voluntari, cu ajutorul cărora au fost ecologizate arealele naturale ale localităților vasluiene.\n\nAlături de APM Vaslui au participat la acțiunea de curățenie Consiliul Județean Vaslui, Instituția Prefectului Județul Vaslui, Inspectoratul Școlar Vaslui, Inspectoratul de Jandarmi Vaslui, Inspectoratul pentru Situații de Urgență Vaslui, Direcția Silvică Vaslui, Penitenciarul Vaslui.",
  "metadata": {
    "original_file": "Est_News_0525.html"
  }
}