{
  "title": "Pericol pe șosele înlăturat de polițiștii de frontieră vasluieni",
  "content": "Poliţiştii de frontieră din cadrul Punctului de Trecere a Frontierei Albiţa au depistat la controlul de frontieră un cetățean din R. Moldova la volanul unui ansamblu rutier, deşi nu deținea un permis de conducere corespunzător.\n\nÎn data de 08 august a.c., în jurul orei 15.45, în Punctul de Trecere a Frontierei Albiţa – ITPF Iaşi, s-a prezentat pentru efectuarea formalităţilor de control, un cetățean din Republica Moldova, în vârstă de 33 de ani, conducând un ansamblu rutier, format dintr-un camion și o remorcă.\n\nCu ocazia efectuării controlului, s-a constatat că bărbatul este posesorul unui permis de conducere necorespunzător categoriei din care face parte ansamblul rutier condus. Bărbatul a declarat că nu avea cunoștințe că ar fi fost necesară o altă categorie pentru a putea conduce ansamblul în cauză.\n\nÎn cauză, poliţiştii de frontieră efectuează cercetări sub aspectul săvârşirii infracţiunii de conducere pe drumurile publice a unui vehicul de către o persoană al cărei permis de conducere este necorespunzător categoriei sau subcategoriei din care face parte vehiculul respectiv.",
  "metadata": {
    "original_file": "Est_News_0763.html"
  }
}