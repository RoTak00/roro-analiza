{
  "title": "Depistat la controlul de frontieră, fără drept de circulaţie",
  "content": "Poliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat cu cetăţenie română și R.Moldova care a fost depistat conducând un autoturism ce nu avea drept de circulaţie pe drumurile publice din România.\n\nÎn data de 28 decembrie 2024., în jurul orei 17.00, în Punctul de Trecere a Frontierei Albița-ITPF Iaşi, s-a prezentat pentru efectuarea formalităţilor de control, un bărbat cu cetățenie română și R.Moldova, în vârstă de 47 de ani, care conducea un camion, cu număr de înmatriculare specific Danemarcei.\n\nLa controlul de frontieră, în urma verificării documentelor prezentate la control pentru autovehicul, colegii noştri au constatat că acesta are atribuite numere de înmatriculare provizorii, cu valabilitate până la data de 26.12.2024 și că nu are drept de circulație pe drumurile publice din România.\n\nCu privire la cele constatate, bărbatul a declarat că nu avea cunoştinţă despre faptul că nu are drept de circulaţie pe drumurile publice din România cu autovehiculul în cauză.\n\nPoliţiştii de frontieră efectuează cercetări în cauză sub aspectul săvârşirii infracţiunii de conducerea pe drumurile publice a unui vehicul înmatriculat în alt stat care nu are drept de circulaţie în România, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0113.html"
  }
}