{
  "title": "Noi investiții la Centrul Cultural Judeţean Vaslui! Sistematizare pe verticală, parcare, accese rutiere şi pietonale",
  "content": "Noi investiții la Centrul Cultural Judeţean Vaslui! Sistematizare pe verticală, parcare, accese rutiere şi pietonale\n\nConsiliul Județean (CJ) Vaslui a lansat invitația pentru depunerea ofertelor de preț pentru îndeplinirea contractului de achiziţie publică având ca obiect: Servicii de dirigenţie de şantier pentru obiectivul de investiţii: ,,Sistematizare pe verticală, parcare, accese rutiere şi pietonale Casa Armatei Vaslui – Centrul Cultural Judeţean Multifuncţional”\n\nPrestatorul va avea rolul şi atribuţiile dirigintelui de șantier. Activităţile se vor desfăşura conform prevederilor din caietul de sarcini şi condiţiilor din contractul de proiectare şi execuţie de lucrări. Durata contractului care urmează să fie atribuit: 72 luni de la emiterea ordinului administrativ de începere.\n\nÎn luna aprilie 2024 au fost finalizate și recepționate lucrările aferente obiectivului de investiții „Reparații capitale și refuncționalizare Casa Armatei Vaslui – Centrul Cultural Județean Multifuncțional”.\n\nÎn cadrul proiectului, au fost transformate unele spații mici, fără o funcție bine definită, în săli de conferințe, recitaluri etc., au fost reorganizate spațiile destinate activităților culturale, au fost transformate spațiile în care funcționau restaurantul în spații pentru expoziții etc.\n\nÎn anul 2023, Centrul Județean pentru Conservarea și Promovarea Culturii Tradiționale Vaslui a propus reorganizarea instituției, prin operațiunea juridică de transformare în Centrul Cultural Județean Vaslui.\n\nCentrul Cultural Județean Vaslui, instituție de spectacole de proiecte, asigură inițierea și organizarea de producții artistice proprii prin spectacole coregrafice, folclorice, de teatru, concerte de muzică simfonică, corală, folclorică.",
  "metadata": {
    "original_file": "Est_News_0372.html"
  }
}