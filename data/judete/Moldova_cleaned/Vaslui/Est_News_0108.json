{
  "title": "Evocarea bătăliei de la Vaslui: „550 de ani de la marea victorie militară a voievodului Ștefan cel Mare și Sfânt”",
  "content": "Evocarea bătăliei de la Vaslui: „550 de ani de la marea victorie militară a voievodului Ștefan cel Mare și Sfânt”\n\nBătălia de la Podul Înalt va fi evocată printr-o serie de acțiuni organizate de Consiliul Județean Vaslui și Muzeul Județean „Ştefan cel Mare”, la Ansamblul Monumental de la Băcăoani, vineri 10 ianuarie, începând cu ora 10.00.\n\nEvenimentul, intitulat „550 de ani de la marea victorie militară a voievodului Ștefan cel Mare și Sfânt de la Vaslui-Podul Înalt, 10 ianuarie 1475”, cuprinde un ceremonial religios și militar, evocarea evenimentului istoric, alocuțiuni rostite de oficialități, dar și depuneri de coroane la statuia lui Ștefan cel Mare.\n\nManifestările desfășurate la Ansamblul Monumental de la Băcăoani sunt organizate în colaborare cu Brigada 15 Mecanizată „Podu Înalt” Iași, Inspectoratul de Jandarmi Județean Vaslui, Inspectoratul de Poliție Județean Vaslui și Primăria comunei Muntenii de Jos.\n\nÎn partea a doua, începând cu ora 12.30, la sala Multimedia a Muzeului Județean „Ștefan cel Mare” Vaslui va avea loc Conferința „Ștefan cel Mare și Podul Înalt – Memoria Istoriei”. Conferința va fi moderată de profesor-doctor Ramona Mocanu, directorul Muzeului Județean „Ştefan cel Mare” și va fi susținută de profesor universitar-doctor Cătălin Turliuc și doctor Laurențiu Chiriac.",
  "metadata": {
    "original_file": "Est_News_0108.html"
  }
}