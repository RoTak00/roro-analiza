{
  "title": "Aceștia sunt cei doi tineri care și-au pierdut viața în tragicul accident de pe șoseaua dintre Huși și Satu Nou. Amândoi erau din Crețești de Sus - FOTO",
  "content": "Noaptea trecută, un grav accident rutier a avut loc pe DN 24, între municipiul Huși și localitatea Satu Nou, soldat cu decesul a doi tineri domiciliați în localitatea Crețești de Sus.\n\nPotrivit primelor informații, șoferul autoturismului marca Skoda, Andrei Darie, în vârstă de 19 ani, posesor al permisului de conducere de doar un an, a pierdut controlul asupra direcției de mers într-o curbă, intrând pe contrasens. Autoturismul său a fost lovit violent de un alt vehicul marca VW, care circula regulamentar.\n\nEchipajele de salvatori au intervenit de urgență la fața locului, însă, în ciuda manevrelor de resuscitare desfășurate timp de peste 45 de minute, viețile celor doi tineri, de 19 și 24 de ani, nu au mai putut fi salvate.\n\nÎn urma acestui eveniment tragic, anchetatorii continuă cercetările pentru a stabili cu exactitate circumstanțele producerii accidentului. Suntem alături de familiile îndoliate și le transmitem condoleanțe în aceste momente grele.",
  "metadata": {
    "original_file": "BZV_0103.html"
  }
}