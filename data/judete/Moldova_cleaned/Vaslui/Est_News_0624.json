{
  "title": "Regulament de închiriere! Partidele politice solicită spații pentru organizarea sediilor locale",
  "content": "Consiliul Local Vaslui va dezbate în cadrul unei ședințe extraordinare un proiect de hotărâre pentru aprobarea regulamentul de închiriere prin atribuire directă a spaţiilor către partidele politice pentru organizarea sediilor locale.\n\nLa registratura Primăriei Vaslui au fost depuse de către diferite partide politice, solicitări pentru atribuirea de spaţii proprietatea municipiului Vaslui, în scopul organizării sediilor locale ale acestor formaţiuni.\n\n„Conform prevederilor Legii nr.334/2006 privind finanţarea activităţii partidelor politice şi a campaniilor electorale – Autorităţile administraţiei publice centrale şi locale pot asigura spatii pentru sediile centrale şi locale ale partidelor politice, precum şi terenurile aferente, la cererea motivată a acestora” , se precizează în raportul la proiectul de hotărâre.\n\nÎn aceste condiţii, pentru stabilirea unui set de reguli şi proceduri unitare aplicabile tuturor partidelor politice ce solicită alocarea unui spaţiu pentru organizarea de sedii locale, consilierii locali vor aproba regulamentul de închiriere directă a spaţiilor disponibile către partidele politice.",
  "metadata": {
    "original_file": "Est_News_0624.html"
  }
}