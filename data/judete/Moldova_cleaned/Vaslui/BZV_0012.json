{
  "title": "IIJ Vaslui: Măsuri de ordine în minivacanța prilejuită de Ziua Unirii Principatelor Române - FOTO",
  "content": "Inspectoratul de Jandarmi Județean Vaslui va asigura ordinea și siguranța publică la manifestările organizate cu ocazia Zilei Unirii Principatelor Române, care se vor desfășura pe raza județului Vaslui în data de 24 ianuarie 2025. \n\n În perioada 24-26 ianuarie 2025, jandarmii vasluieni vor fi prezenți în stradă, având ca principale obiective prevenirea faptelor antisociale, gestionarea eficientă a situațiilor care ar putea tulbura ordinea publică și asigurarea unui climat de siguranță pentru cetățeni. \n\n În atenția jandarmilor vor fi următoarele evenimente: \n\n – Sosirea Trenului Unirii în Gările C.F.R. din Bârlad și Vaslui; \n\n – manifestările omagial-comemorative organizate în localitățile Bârlad și Huși, dedicate celebrării actului istoric de la 24 ianuarie 1859; \n\n – manifestările cultural-artistice care se vor desfășura în Centrul Civic din municipiul Vaslui. \n\n Jandarmii vor asigura măsurile necesare pentru protejarea participanților, prevenirea faptelor de natură contravențională și penală și soluționarea rapidă a oricăror situații care ar putea tulbura ordinea publică. \n\n Pentru buna desfășurare a manifestărilor mai sus amintite, Jandarmeria Vaslui recomandă participanților:\n• să respecte măsurile dispuse de organizatori și forțele de ordine;\n• să adopte un comportament civilizat;\n• să nu se implice în conflicte de orice natură;\n• să supravegheze cu atenție copiii;\n• dacă observă persoane care manifestă un comportament antisocial să se adreseze celei mai apropiate patrule de ordine publică. \n\n Jandarmii vasluieni vor fi în permanență la datorie, gata să intervină pentru protejarea comunității și menținerea unui mediu sigur și civilizat.",
  "metadata": {
    "original_file": "BZV_0012.html"
  }
}