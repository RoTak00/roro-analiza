{
  "title": "Autoturism furat din Italia, oprit din drumul către R. Moldova",
  "content": "Poliţiştii de frontieră din Punctul de Trecere a Frontierei Albiţa au descoperit la controlul de frontieră şi reținut pentru continuarea cercetărilor un autoturism marca BMW X4, care figura în bazele de date ca fiind furat din Italia.\n\nÎn data de 21 iulie a.c., în jurul orei 03.00, în Punctul de Trecere a Frontierei Albiţa – ITPF Iași, s-a prezentat pentru efectuarea formalităţilor de control necesare trecerii frontierei, un bărbat cu cetățenie română și Republica Moldova, în vârstă de 41 de ani, care transporta, cu ajutorul unei platforme, un autoturism marca BMW, model X4, avariat.\n\nExistând suspiciuni cu privire la situaţia juridică a autoturismului, colegii noștri au efectuat verificări suplimentare, ocazie cu care au constatat că acesta figurează în bazele de date ca fiind bun căutat pentru confiscare, semnalare introdusă de autoritățile din Italia.\n\nCu privire la aspectele constatate, bărbatul a declarat că, la rugămintea unui prieten, conațional, proprietarul de drept al autoturismului, transportă autoturismul în cauză din Italia, în Republica Moldova. Acesta a mai declarat că știe că autoturismul a fost achiziționat dintr-un parc auto din Italia cu suma de 32.700 de euro și că nu are cunoștință despre faptul că autoturismul este furat sau implicat în vreun litigiu.\n\nPoliţiştii de frontieră efectuează cercetări în cauză pentru săvârşirea infracţiunii de furt, iar autoturismul, în valoare de 150.000 de lei, a fost reținut în vederea continuării cercetărilor.",
  "metadata": {
    "original_file": "Est_News_0849.html"
  }
}