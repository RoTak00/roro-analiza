{
  "title": "Primarii sunt îndemnați să scrie proiecte! Bani sunt, mai trebuie și implicare",
  "content": "Conducerea Ministerului Dezvoltării îndeamnă primarii să facă proiecte și să acceseze fondurile naționale disponibile. Mai mult, ministerul pune la dispoziția edililor expertiza necesară pentru implementarea unor astfel de proiecte. În județul Vaslui sunt aprobate prin acest program de finanțare 134 de obiective de investiții.\n\nConducerea Ministerului Dezvotării a semnat un nou pachet de contracte de finanțare prin Programul Național de Investiții „Anghel Saligny”, în valoare totală de 294.193.915 de lei. În județul Vaslui, comuna Tanacu primește suma de opt milioane de lei pentru modernizarea prin asfaltare a străzilor principale și secundare. Cu această ocazie, reprezentanții ministerului au transmis un mesaj primarilor din teritoriu.\n\n„Încurajez toți primarii, indiferent de județul în care se află, să identifice problemele cu care se confruntă comunitățile pe care le conduc și să acceseze fondurile naționale disponibile, pentru a veni cu soluțiile potrivite. Totodată, reiterez disponibilitatea mea și a experților din cadrul Ministerului Dezvoltării de a sprijini, prin mijloacele de care dispunem, orice inițiativă a unui reprezentant local în acest sens” , a precizat ministrul Adrian-Ioan Veștea.\n\nConform criteriilor de selectare din cadrul Programului „Anghel Saligny”, în județul Vaslui, din totalul celor 178 solicitări de finanțare, au fost aprobate 134 de obiective de investiții. Valoarea totală a proiectelor se ridică la 1.444.627.056,57 lei, reprezentând aproximativ 58% din cuantumul tuturor solicitărilor de finanțare.\n\nProgramului „Anghel Saligny” are un buget alocat pentru următorii șapte ani de 50 miliarde de lei și vizează investiții în dezvoltarea infrastructurii. Programul funcționează pe modelul PNDL, cu câteva diferențe privind depunerea proiectelor, realizarea investițiilor, decontarea cheltuielilor.",
  "metadata": {
    "original_file": "Est_News_0875.html"
  }
}