{
  "title": "Un moldovean a rămas fără documentele false prezentate la controlul de frontieră, iar în schimb s-a ales cu un dosar penal",
  "content": "Un moldovean a rămas fără documentele false prezentate la controlul de frontieră, iar în schimb s-a ales cu un dosar penal\n\nPoliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat cu cetățenie R. Moldova care a prezentat la controlul de frontieră un permis de ședere în Polonia și un permis de conducere similar celor eliberate de autoritățile din Polonia, documente ce s-au dovedit a fi false.\n\nÎn data de 03 septembrie a.c., în jurul orei 05.30, în Punctul de Trecere a Frontierei Albița-I.T.P.F. Iaşi, s-a prezentat pentru efectuarea formalităţilor de control, pentru a ieși din ţară, pasager într-un autocar, un bărbat cu cetățenie R. Moldova, în vârstă de 36 de ani.\n\nLa controlul de frontieră, bărbatul a prezentat alături de pașaport, un permis de ședere și un permis de conducere similare celor eliberate de autoritățile din Polonia.\n\nAvând suspiciuni cu privire la autenticitatea permisului de ședere, respectiv a permisului de conducere, au fost efectuate verificări suplimentare, ocazie cu care s-a constatat că documentele nu îndeplinesc condiţiile de formă şi fond ale unora autentice, fiind false.\n\nCu privire la cele constatate, bărbatul a declarat că a procurat documentele în cauză în anul 2023, prin intermediul patronului firmei la care lucra, în Polonia.\n\nÎn cauză, poliţiştii de frontieră efectuează cercetări sub aspectul săvârşirii infracţiunilor de uz de fals și fals material în înscrisuri oficiale, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0653.html"
  }
}