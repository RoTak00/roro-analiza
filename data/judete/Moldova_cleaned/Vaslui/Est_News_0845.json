{
  "title": "Tichetele de activități casnice pot fi valorificate în termen de 12 luni de la achiziționare sau de la primire",
  "content": "Tichetele de activități casnice pot fi valorificate în termen de 12 luni de la achiziționare sau de la primire\n\nTichetele de activităţi casnice pot fi utilizate sau valorificate în termen de 12 luni de la achiționare, în cazul beneficiarilor, respectiv timp de 12 luni de la primire, în cazul prestatorilor casnici.\n\nTichetele de activități casnice nevalorificate în acest termen vor fi anulate de Agenţia Naţională pentru Ocuparea Forţei de Muncă, în platforma electronică, în termen de 30 de zile de la data expirării celor 12 luni.\n\n„Pentru a acorda tichete de activități casnice angajaților sub formă de bonus sau primă, angajatorii trebuie să încheie un contract cu agenţia pentru ocuparea forţei de muncă în raza căreia își au sediul/sediul social sau punctul de lucru. Poate fi prestator casnic orice persoană fizică care a împlinit 16 ani care dorește să aibă sau să-și suplimenteze veniturile prin prestarea, ocazional, de activități casnice necalificate, fie că este șomer, pensionar, elev, student sau angajat” , au precizat reprezentanții Ministerului Muncii.\n\nÎn total, au fost stabilite 34 de activități care pot fi remunerate exclusiv cu tichete valorice și care vizează îngrijirea locuințelor sau a grădinilor, a animalelor de companie sau sprijinirea persoanelor dependente. Persoanele interesate să devină prestator casnic sau beneficiar casnic trebuie să se înregistreze în platforma tichete.anofm.ro.\n\nAvantajul pe care îl aduce înrolarea în platformă și prestarea activităților în baza tichetelor este faptul că lucrătorii casnici beneficiază de asigurări de pensie și de sănătate, cu condiția preschimbării a cel puțin 85 de tichete de activități casnice, respectiv 1.275 de lei/lună.",
  "metadata": {
    "original_file": "Est_News_0845.html"
  }
}