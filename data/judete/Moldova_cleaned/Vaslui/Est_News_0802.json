{
  "title": "Salarii mai mari la Transurb Vaslui! Ca urmare a negocierii colective a fost majorat fondul de salarii",
  "content": "Salarii mai mari la Transurb Vaslui! Ca urmare a negocierii colective a fost majorat fondul de salarii\n\nConsiliul Local Vaslui a aprobat într-o ședință extraordinară rectificarea bugetului de venituri și cheltuieli al SC Transurb. Rectificarea bugetară a fost necesară în vederea majorării fondului de salarii, care să permită creșterea salariilor ca urmare a negocierii colective în derulare.\n\n„Pentru majorarea salariilor prin negociere colectivă este necesară rectificarea bugetară astfel încât să fie respectate dispoziţiile articolului 105 din Legea dialogului social conform cu care drepturile salariale trebuiesc negociate în limitele bugetului aprobat” , se arată în raportul la proiectul de hotărâre.\n\nPentru acest an, SC Transurb Vaslui își propune să realizeze venituri din exploatare în sumă de 10.183 mii lei. Veniturile din producţia vândută sunt estimate la 6.465 mii lei.\n\nTotodată, se preconizează o creştere a veniturilor proprii din servicii prestate ca urmare a eliminării titlurilor flexi, astfel încât societatea va înregistra o creştere a veniturilor proprii în suma de 343 mii lei. De asemenea, se estimează o creştere a numărului de călătorii în anul 2024 cu 74.800 faţă de cel realizat al anului 2023.",
  "metadata": {
    "original_file": "Est_News_0802.html"
  }
}