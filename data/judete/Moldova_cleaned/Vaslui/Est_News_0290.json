{
  "title": "18 pompieri au intervenit pentru lichidarea unui incendiu izbucnit la o secție de textile din municipiul Vaslui",
  "content": "18 pompieri au intervenit pentru lichidarea unui incendiu izbucnit la o secție de textile din municipiul Vaslui\n\n18 pompieri militari din cadrul Detașamentului Vaslui au intervenit cu patru autospeciale de stingere cu apă și spumă, pentru limitarea și lichidarea unui incendiu izbucnit la o secție de producție produse textile, în municipiul Vaslui, în zona Silver Mall.\n\nLa sosirea echipajelor de intervenție, incendiul se manifesta într-un birou și se extinsese spre hala de producție, toată zona fiind inundată cu un fum dens. Întrucât la ora izbucnirii incendiului, personalul nu sosise la serviciu, nu su fost înregistrate victime și nici nu s-a impus evacuarea persoanelor. Incendiul a fost lichidat în câteva minute, însă a durat aproape o ora evacuarea fumului din încăperi.\n\nAu ars o unitate PC, o imprimantă, o sursă și două ferestre din PVC. S-au degradat produse textile, piese de mobilier și tencuiala pe o suprafață de aproximativ 100 metri pătrați.\n\nCauza probabilă de producere a incendiului a fost efectul termic al unei imprimante supraîncălzite.",
  "metadata": {
    "original_file": "Est_News_0290.html"
  }
}