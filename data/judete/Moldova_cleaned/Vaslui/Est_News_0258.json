{
  "title": "„Cine salvează o viață, salvează o lume” SMURD Vaslui, 15 ani de la înființare!",
  "content": "Se împlinesc 15 ani de la primul apel primit pentru echipajele SMURD în dispeceratul Inspectoratului pentru Situaţii de Urgenţă „Podul Înalt“ al judeţului Vaslui. La începutul lunii noiembrie 2009 s-a decis înființarea serviciului SMURD Vaslui, care a plecat la drum cu trei echipaje de prim ajutor. În prezent, SMURD Vaslui are cinci echipaje care sunt permanent pregătite să intervină.\n\nSărbătoarea a fost marcată într-un cadru festiv în sala mare a Consiliului Județean Vaslui, unde alături de salvatori s-au aflat reprezentanți ai administrației publice locale și județene, dar și medicul Diana Cimpoeșu, președintele Comisiei de Medicină de Urgență și Dezastre din cadrul Ministerului Sănătății.\n\n„Vă mulțumesc pentru invitație și pentru faptul că ați ales să sărbătoriți cei 15 ani de SMURD la Vaslui, în instituția noastră. A trecut un deceniu și jumătate de curaj și profesionalism. Mă înclin cu respect în fața dumneavoastră pentru tot ceea ce faceți, vă mulțumesc pentru dăruirea și profesionalismul dovedit în salvarea de vieți omenești. Nu voi intra în statistici, însă instituția pe care o conduc a implementat multe proiecte care au dus la dezvoltarea și modernizarea medicinei de urgență în cadrul Spitalului Județean de Urgență. Vă felicit pentru activitatea dumneavoastră și vă urez La mulți ani!”, a precizat Ciprian-Ionuț Trifan, președintele Consiliului Județean Vaslui. Acesta a primit o plachetă aniversară din partea Inspectoratului pentru Situaţii de Urgenţă „Podul Înalt“ al judeţului Vaslui, în semn de mulțumire pentru buna colaborare cu serviciul SMURD.\n\nÎn acest an, echipajele SMURD au oferit asistență medicală de urgență și prim ajutor calificat în peste 4.800 de cazuri, cu o medie de 13 intervenții pe zi.",
  "metadata": {
    "original_file": "Est_News_0258.html"
  }
}