{
  "title": "Accident rutier în localitatea vasluiana Perieni: cinci persoane implicate, două transportate la spital - FOTO",
  "content": "Detașamentul de pompieri Bârlad a intervenit astăzi în localitatea Perieni, comuna Perieni, pentru gestionarea unui accident rutier în care au fost implicate două autoturisme. În urma impactului, cinci persoane au fost afectate, iar echipele de intervenție au acordat sprijin medical de urgență.\n\nConform informațiilor transmise de autorități, o persoană aflată în stare de inconștiență a fost transportată la spital cu o ambulanță a Serviciului de Ambulanță Județean Vaslui, iar o altă persoană, care prezenta traumatisme, a fost preluată de echipajul ambulanței SMURD. Alte două victime, care acuzau diverse dureri, au fost evaluate la fața locului, li s-a acordat prim ajutor calificat și au fost transportate la Compartimentul de Primiri Urgențe al Spitalului Municipal Bârlad pentru investigații suplimentare.\n\nCea de-a cincea persoană implicată în accident a fost evaluată de echipajele medicale, însă nu a necesitat îngrijiri de specialitate.\n\nEchipele de intervenție au asigurat zona pentru a preveni riscurile suplimentare, iar poliția efectuează cercetări pentru a stabili circumstanțele în care s-a produs accidentul.",
  "metadata": {
    "original_file": "BZV_0075.html"
  }
}