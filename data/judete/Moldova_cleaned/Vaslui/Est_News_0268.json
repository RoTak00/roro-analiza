{
  "title": "Muzeul Județean „Ștefan cel Mare” Vaslui: Expoziție colectivă „Vasluiana. Interferențe plastice pe meleaguri vasluiene”",
  "content": "Muzeul Județean „Ștefan cel Mare” Vaslui, aflat în subordinea Consiliului Județean Vaslui, vă invită vineri, 29 noiembrie 2024, la ora 14:00, în Sala Multimedia a instituției, la vernisajul celei de-a IV-a ediții a expoziției colective „VASLUIANA. Interferențe plastice pe meleaguri vasluiene”.\n\nProiectul expozițional din acest an reunește un număr de 47 de pictori, sculptori și graficieni, reprezentând toate generațiile, de la pasionați autodidacți la artiști plastici profesioniști consacrați din județul Vaslui.\n\nȘi în această ediție, expoziția prezintă lucrări variate, de la clasic la modern, de la figurativ la abstract, cu portrete, peisaje și naturi statice, dar și compoziții metafizice ce provoacă privitorul la un dialog vizual și plastic, datorită diversității de stiluri, tehnici și tematici care surprind fenomenul artistic vasluian.\n\nInterferențele plastice din această expoziție colectivă ne oferă, prin cromatica folosită, prin sentimentele și trăirile intense redate de artiști, un bun prilej de a realiza un dialog cu frumosul creațiilor plastice, oferind un popas meditativ și un respiro vizual.\n\nEvenimentul va fi prezentat de prof. dr. Ramona-Maria Mocanu, managerul Muzeului Județean „Ștefan cel Mare” Vaslui, dr. Laurențiu Chiriac, director al Direcției de Cultură Bârlad și Marian Antoniu, muzeograf la Muzeul Județean „Ștefan cel Mare” Vaslui.\n\nVă așteptăm cu drag să vizitați expoziția „VASLUIANA. Interferențe plastice pe meleaguri vasluiene” din sala Multimedia, în perioada 29 noiembrie 2024 – 13 ianuarie 2025!",
  "metadata": {
    "original_file": "Est_News_0268.html"
  }
}