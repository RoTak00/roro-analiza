{
  "title": "Apel către pensionari: Nu transmiteți date confidențiale la solicitarea telefonică a unor persoane necunoscute!",
  "content": "Apel către pensionari: Nu transmiteți date confidențiale la solicitarea telefonică a unor persoane necunoscute!\n\nPensionarii sunt avertizați să nu transmită date confidențiale la solicitarea telefonică a unor persoane necunoscute. CNPP îi îndeamnă pe pensionari să apeleze exclusiv la canalele oficiale de comunicare. În spațiul public au apărut o serie de informații false, potrivit cărora funcționari ai caselor de pensii solicită beneficiarilor deschiderea de conturi bancare în vederea efectuării plății drepturilor de pensii recalculate.\n\nCasa Națională de Pensii Publice (CNPP) face o serie de precizări în contextul unor informații false apărute în spațiul public. Potrivit acestor informații, funcționari ai caselor de pensii solicită beneficiarilor deschiderea de conturi bancare și/sau datele bancare în vederea efectuării plății drepturilor de pensii recalculate.\n\nPotrivit legislației în vigoare, comunicarea cu beneficiarii se realizează doar prin mijloacele oficiale, datele de contact fiind cele afișate pe site-ul instituțiilor. Casele teritoriale de pensii achită drepturile de pensii în conturi bancare doar în situația în care beneficiarii solicită acest lucru.\n\n„Casa Națională de Pensii Publice și casele teritoriale de pensii sunt preocupate în mod permanent de securitatea datelor personale ale beneficiarilor și de siguranța plăților efectuate către pensionari. Pentru a evita orice consecințe nedorite, vă rugăm să nu transmiteți date confidențiale la solicitarea telefonică a unor persoane necunoscute și să utilizați exclusiv canalele oficiale de comunicare” , precizează reprezentanții CNPP.\n\nTipărire și transmiterea deciziilor de recalculare a pensiilor sunt în grafic. Documentele vor ajunge la pensionari în perioada 15-31 august 2024. Cum recalculările sunt confidențiale și trebuie transmise doar titularilor, conducerea Casei Naționale de Pensii îi roagă pe pensionari să rămână acasă pentru a putea semna de primire a documentelor.\n\nPensia medie pe asigurările sociale de stat încasată de pensionarii vasluieni a scăzut în acest an. Dacă în luna ianuarie 2024 pensia medie era în cuantum de 1.857 de lei, potrivit statisticilor oficiale în luna iunie pensia medie era de 1.854 de lei.\n\nÎn schimb, în județul Vaslui sunt mai mulți pensionari. Dacă la începutul acestuni an erau în plată 80.544 de pensionari, în luna iunie numărul pensionarilor a crescut la 80.745 de persoane.\n\nPensionarii vasluieni primesc din acest an pensiile indexate cu un procent de 13,8% . Majorarea a intrat în vigoare de la data de 1 ianuarie 2024 și urmează a doua majorare ca urmare a recalculării.",
  "metadata": {
    "original_file": "Est_News_0760.html"
  }
}