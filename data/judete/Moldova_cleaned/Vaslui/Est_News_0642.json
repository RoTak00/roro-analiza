{
  "title": "Peste 800 de persoane nemulțumite de recalcularea pensiilor s-au prezentat la Casa Județeană de Pensii Vaslui",
  "content": "Peste 800 de persoane nemulțumite de recalcularea pensiilor s-au prezentat la Casa Județeană de Pensii Vaslui\n\nÎn ultimele zile, peste 800 de persoane nemulțumite de recalcularea pensiilor s-au prezentat la Casa Județeană de Pensii (CJP) Vaslui. Un procent de 10% din pensionari au depus petiții, în timp ce alte cereri pentru soluționarea diferitelor probleme sunt trimise de pensionari prin poștă.\n\nPetenții primesc răspunsul la petiții în maxim 30 de zile, iar în termen de 45 de zile pensionarii pot ataca în instanță deciziile privind recalcularea pensilor.\n\nIsabel Bogdan, directorul CJP Vaslui, a spus că sunt verificate încă o dată dosarele în fața persoanelor nemulțumite.\n\n„Dacă depistăm erori le corectăm, pentru că obligația noastră este să revizuim fiecare dosar în parte” , a precizat directorul CJP Vaslui.\n\nÎn urma recalculării pensiilor, la nivelul județului Vaslui creșterea medie este de 438 de lei. Pentru 21.000 de pensionari care primesc indemnizație socială creșterea este zero sau mai mică. Pentru 26.000 de pensionari vasluieni pensiile au crescut cu sume cuprinse între 100-500 de lei, pentru 17.000 de pensionari cu 1.000 de lei, pentru 10.000 de pensionari pensiile au crescut cu 2.000 de lei. De asemenea, pentru 800 de pensionari creșterile sunt de peste 2.000 de lei.\n\nCJP Vaslui a finalizat recalcularea celor peste 81.000 de dosare de pensii: 50.000 de dosare în Vaslui și 31.000 de dosare în Bârlad.\n\nCele mai mari nemulțumiri sunt în rândul pensionarilor care încasează indemnizația socială, deoarece nu au avut un stagiu de cotizare mai mare de 15 ani. În schimb, pensionarii care au peste 35 de ani de contributivitate au beneficiat de puncte de stabilitate, ceea ce a dus la creșterea pensiilor.",
  "metadata": {
    "original_file": "Est_News_0642.html"
  }
}