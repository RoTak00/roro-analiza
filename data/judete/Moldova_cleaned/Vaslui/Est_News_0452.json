{
  "title": "Noi facilități pentru achiziționarea de tractoare și mașini agricole în cadrul Programului Rabla",
  "content": "Noi facilități pentru achiziționarea de tractoare și mașini agricole în cadrul Programului Rabla\n\nGuvernul a aprobat o hotărârea privind modificarea HG-ului nr. 589/2024 pentru aprobarea finanţării programului de stimulare a înnoirii parcului naţional de tractoare şi maşini agricole autopropulsate.\n\nAstfel, finanțarea va fi acordată fără a fi necesară încheierea contractelor de finanţare, ci doar prin aprobarea Comitetului de avizare al Administrației Fondului pentru Mediu. Programul Rabla pentru tractoare are un buget de 500 de milioane de lei.\n\n„Modificarea aprobată este menită să înlesnească procesul prin care se acordă finanțarea pentru beneficiarii acestui program. Prin programul Rabla pentru tractoare ne propunem să sprijinim producătorii agricoli care îşi desfăşoară activitatea în domeniul producţiei agricole primare pentru achiziţionarea de tractoare şi maşini agricole autopropulsate, inclusiv accesorii agricole aferente, noi şi, bineînţeles, mai puţin poluante” , a declarat ministrul mediului, apelor și pădurilor, Mircea Fechet.\n\nÎn ultimii ani, parcul de tractoare și mașini agricole din județul Vaslui s-a modernizat într-un ritm accelerat. Cu ajutorul fondurilor europene sau din resurse proprii, fermierii vasluieni au achiziționat tehnologie modernă, făcând astfel uitat vestitul tractor din epoca comunistă C-65. Exploatațiile agricole și fermierii individuali dispun de 4.218 tractoare, 558 combine, 1.862 semănători etc.\n\nAgricultura judeţului Vaslui dispune de o suprafaţă agricolă totală de 401.411 hectare (ha), din care 357.603 ha în mediul privat şi 43.808 ha în sectorul de stat.",
  "metadata": {
    "original_file": "Est_News_0452.html"
  }
}