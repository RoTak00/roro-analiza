{
  "title": "Garda de Mediu Vaslui avertizează: Nu aruncați la platformele de colectare anvelope, moluz sau mobilă second-hand!",
  "content": "Garda de Mediu Vaslui avertizează: Nu aruncați la platformele de colectare anvelope, moluz sau mobilă second-hand!\n\nGarda de Mediu Vaslui atenționează cetățenii să nu transforme platformele de colectare a deșeurilor menajere în showroom-uri improvizate de mobilă second-hand sau depozite temporare de chimicale.\n\nComisarii de mediu susțin că pentru toate aceste tipuri de deșeuri există locuri speciale de colectare. Mai exact, punctele de deșeuri menajere sunt doar pentru deșeuri menajere.\n\n„Deși punctele de colectare a deșeurilor menajere par a fi soluția universală pentru toate lucrurile de care vrem să scăpăm, ele nu sunt chiar o poartă magică spre dispariția instantanee a vechii canapele care ar putea povesti multe, a molozului de la renovare care nu s-a mai întors pe șantier sau a anvelopelor care au văzut prea multe gropi. Haideți să păstrăm punctele de colectare strict pentru ce trebuie – doar deșeuri menajere, fără decor suplimentar!” , precizează comisarii de mediu.\n\nÎn luna august 2024, Garda de Mediu Vaslui a efectuat în teritoriu 79 de controale. În urma verificărilor din teren, comisarii de mediu au aplicat șase avertismente și 17 amenzi în valoarea totală de 131.000 de lei. Din totalul amenzilor aplicate a fost încasată suma de 15.750 de lei.\n\nTot în luna august, Garda de Mediu Vaslui a primit 32 de sesizări, cele mai multe vizând calitatea apei potabile și depozitarea deșeurilor.",
  "metadata": {
    "original_file": "Est_News_0637.html"
  }
}