{
  "title": "„Aruncă plușul și fă o minune”! Ultimul meci din acest an al CSM Vaslui va fi umanitar",
  "content": "„Aruncă plușul și fă o minune”! Ultimul meci din acest an al CSM Vaslui va fi umanitar\n\nSub genericul „Aruncă plușul și fă o minune”, spectatorii sunt așteptați cu plușuri, care vor fi aruncate pe teren înainte de startul partidei CSM Vaslui – CSM Făgăraș, care va avea loc sâmbătă, la Sala Polivalentă. Jucăriile vor ajunge la copii cu nevoi.\n\nCSM Vaslui va întâlni sâmbătă, 14 decembrie 2024, de la ora 17.30, pe CSM Făgăraș, meci contând pentru a doua etapă a returului Ligii Zimbrilor.\n\nFiind ultimul joc din acest an care se va disputa în fața propriilor suporteri, handbaliștii pregătiți de Gabriel Armanu și Bogdan Pralea promit că vor da totul pe teren, pentru a obține victoria, care să constituie un frumos cadou de Crăciun.\n\nMeciul are și un caracter umanitar, conducerea CSM Vaslui organizând o acțiune umanitară. Sub genericul „Aruncă plușul și fă o minune”, spectatorii sunt așteptați cu plușuri, care vor fi aruncate pe teren înainte de startul partidei. Jucăriile vor ajunge la copiii cu nevoi.\n\n„Vino să susții echipa ta și să faci o faptă bună! Aruncă plușul și fă o minune! Fii parte din comunitatea noastră la ultimul meci oficial din acest an! Împreună suntem CSM Vaslui”, anunță conducerea clubului pe pagina oficială de facebook.",
  "metadata": {
    "original_file": "Est_News_0195.html"
  }
}