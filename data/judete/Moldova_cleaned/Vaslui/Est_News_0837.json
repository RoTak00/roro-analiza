{
  "title": "Fals achiziţionat cu 100 de euro, descoperit la controlul de frontieră",
  "content": "Fals achiziţionat cu 100 de euro, descoperit la controlul de frontieră\n\nPoliţiştii de frontieră din cadrul Punctului de Trecere a Frontierei Albiţa efectuează cercetări în privinţa unui bărbat cu cetățenie română și Republica Moldova care a prezentat la controlul de frontieră o carte de identitate falsă.\n\nÎn data de 21 iulie a.c., în jurul orei 11.50, în Punctul de Trecere a Frontierei Albiţa – ITPF Iași, s-a prezentat pentru a ieși din ţară, pasager într-un microbuz, cursă regulată pe ruta Germania-R.Moldova, un bărbat cu cetățenie română și Republica Moldova, în vârstă de 33 de ani.\n\nLa controlul de frontieră, persoana în cauză a prezentat o carte de identitate similară celor emise de autoritățile române, pe aceasta fiind imprimată propria fotografie.\n\nExistând suspiciuni cu privire la autenticitatea documentului prezentat la control, au fost efectuate verificări specifice, în urma cărora polițiștii de frontieră au stabilit că documentul în cauză nu îndeplineşte condițiile de formă și fond ale unui document autentic, fiind fals.\n\nCu privire la cele constatate, bărbatul a declarat că a pierdut cartea de identitate și dorind să obțină alta a aplicat pe o platformă descoperită pe internet, de unde a procurat documentul prezentat la control, cu suma de 100 de euro.\n\nPoliţiştii de frontieră efectuează cercetări în cauză sub aspectul săvârşirii infracţiunilor de uz de fals şi fals material în înscrisuri oficiale.",
  "metadata": {
    "original_file": "Est_News_0837.html"
  }
}