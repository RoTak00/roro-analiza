{
  "title": "Proiect de 1,3 milioane de lei pentru instalarea de panouri fotovoltaice la Protecția Copilului Vaslui",
  "content": "Proiect de 1,3 milioane de lei pentru instalarea de panouri fotovoltaice la Protecția Copilului Vaslui\n\nConsiliul Județean (CJ) Vaslui a aprobat într-o ședință extraordinară depunerea și gestionarea proiectului „Sistem de panouri fotovoltaice la DGASPC Vaslui, cu puterea maximă de 200 KW” de către Direcția Generală de Asistență Socială și Protecție a Copilului Vaslui”. Programul privind instalarea sistemelor de panouri fotovoltaice este derulat de Administrația Fondului pentru Mediu.\n\nValoarea totală a proiectului se ridică la suma de 1.373.513 lei, inclusiv TVA, din care: cheltuieli eligibile – 1.000.000 lei (inclusiv TVA); cheltuieli neeligibile – 373.513 lei (inclusiv TVA), asigurate din bugetul local al județului.\n\nObiectul programului de finanțare îl reprezintă finanţarea achiziţionării şi instalării sistemelor de panouri fotovoltaice care folosesc sursele de energie regenerabilă, nepoluante, în vederea producerii energiei electrice şi utilizării acesteia de către consumatorii racordaţi la reţeaua naţională de distribuţie a energiei electrice.\n\n„Având în vedere această oportunitate, Direcţia Generală de Asistenţă Socială şi Protecţia Copilului Vaslui intenționează să depună pentru obținerea finanțării prin acest program a proiectul – Sistem de panouri fotovoltaice, cu puterea maximă de 200 kW”, cu o valoare totală în sumă de 1.373.513 lei. Din valoarea totală, conform prevederilor ghidului de finanțare, suma de 1.000.000 lei se consideră cheltuială eligibilă și va fi decontată de la A.F.M., iar suma de 373.513 lei este cheltuială neeligibilă ce trebuie suportată din bugetul local al județului Vaslui” , a spus Ciprian Trifan, vicepreședintele CJ Vaslui.",
  "metadata": {
    "original_file": "Est_News_0864.html"
  }
}