{
  "title": "Cartea de identitate falsă, primită cadou, i-a adus un dosar penal",
  "content": "Poliţiştii de frontieră din cadrul Punctului de Trecere a Frontierei Albița au descoperit asupra unui cetățean al Republicii Moldova, o carte de identitate ce s-a dovedit a fi falsă. Cetățeanul este cercetat penal pentru fals în înscrisuri oficiale.\n\nÎn data de 21 octombrie a.c., în jurul orei 09.45, în Punctul de Trecere a Frontierei Albița – ITPF Iași, s-a prezentat pentru a ieși din ţară, pasager într-un autocar, cursă regulată pe ruta Italia-Republica Moldova, un bărbat cu cetățenie Republica Moldova, în vârstă de 41 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport și persoanelor, colegii noştri descoperind asupra bărbatului, ascunsă, o carte de identitate cu însemnele autorităţilor române.\n\nAvând suspiciuni cu privire la autenticitatea documentului în cauză, polițiștii de frontieră au efectuat verificări suplimentare şi au constatat că acesta nu îndeplinește condițiile de formă și fond ale unui document autentic, fiind fals.\n\nCu privire la cele constatate, bărbatul a declarat că a primit cadou documentul în cauză, de la un concetățean care a dorit să-l ajute să obțină mai ușor un loc de muncă în Italia.\n\nPoliţiştii de frontieră efectuează cercetări în cauză sub aspectul săvârşirii infracţiunii de fals material în înscrisuri oficiale.",
  "metadata": {
    "original_file": "Est_News_0437.html"
  }
}