{
  "title": "Inflația crește fiscalitatea! Impozitele și taxele locale pe anul 2025 se indexează cu 10,4%",
  "content": "Începând cu data de 22 octombrie 2024, Primăria Vaslui a supus spre dezbatere publică proiectul de hotărâre privind stabilirea impozitelor şi taxelor locale, precum şi a taxelor speciale, pe anul 2025.\n\nPotrivit proiectului, „impozitele și taxele locale, precum și taxele speciale, pe anul 2025, se indexează cu 10,4% potrivit prezentei hotărâri, fiind cele cuprinse în tabloul cuprinzând cotele, valorile impozabile, nivelurile impozitelor și taxelor locale, taxele speciale și amenzile care se stabilesc, se actualizează sau se ajustează, după caz, de către Consiliul Local al Municipiului Vaslui”.\n\nCota de 10,4% cu care se vor indexa impozitele și taxele locale reprezintă rata inflației pe anul trecut. Majorarea va fi însă mai mică decât cea aplicată anul trecut, pentru taxele și impozitele pe anul 2024, atunci indexarea fiind de 13,8%.\n\nBugetul local al municipiului Vaslui pe anul 2024 prevede la venituri o sumă totală de 422.331.000 de lei. Cheltuielile prognozate pe anul curent se ridică la suma de 466.553.080 de lei. Prin urmare, rezultă un deficit în valoare de 44.222.080 de lei, care va fi acoperit integral din excedentul bugetar înregistrat la data de 31 decembrie 2023.\n\nPentru secțiunea de funcționare sunt previzionate venituri în sumă de 203.140.080 lei. Pentru secțiunea de dezvoltare sunt prevăzute venituri de 219.190.920 de lei și cheltuieli de 263.413.000 lei. Practic, deficitul contabilizat pe secțiunea de dezvoltare va fi acoperit din excedentul bugetului local pe anul trecut.\n\nSecţiunea de dezvoltare în sumă de 263.413.000 lei cuprinde cheltuielile de capital şi proiectele cu finanţare din fonduri externe nerambursabile şi reprezintă 56,46% din total buget local.",
  "metadata": {
    "original_file": "Est_News_0420.html"
  }
}