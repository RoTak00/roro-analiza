{
  "title": "SURSE: Curtea Constituțională a anulat primul tur al alegerilor prezidențiale – procesul electoral va fi reluat integral",
  "content": "Curtea Constituțională a României (CCR) a decis, vineri, anularea primului tur al alegerilor prezidențiale, au declarat surse oficiale citate de Digi24. Decizia are implicații majore, întrucât procesul electoral va fi reluat integral.\n\nHotărârea a fost luată după o ședință de urgență convocată de judecătorii CCR, ca urmare a unui număr semnificativ de cereri depuse în ultimele zile. Solicitările au fost fundamentate pe documente desecretizate de Consiliul Suprem de Apărare a Țării (CSAT), care arată că echipa candidatului pro-rus, Călin Georgescu, ar fi beneficiat de o campanie manipulativă coordonată din afara țării.\n\nPână la momentul redactării acestei știri, Curtea Constituțională nu a emis un comunicat oficial, iar detalii suplimentare despre calendarul reluării alegerilor sunt așteptate în perioada următoare. Situația generează multiple întrebări cu privire la influențele externe și la măsurile necesare pentru asigurarea unui proces electoral transparent.",
  "metadata": {
    "original_file": "BZV_0086.html"
  }
}