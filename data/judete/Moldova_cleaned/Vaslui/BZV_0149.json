{
  "title": "Accident mortal la Lunca Banului: Un bărbat de 70 de ani lovit de o mașină și decedat la spital – FOTO",
  "content": "Un accident rutier deosebit de grav a avut loc în această seară în localitatea Lunca Banului, județul Vaslui, în urma căruia un bărbat de 70 de ani a fost lovit de un autoturism. Conform primelor informații, victima s-ar fi aflat întinsă pe carosabil atunci când a fost acroșată de vehicul. Pe tronsonul de drum nu era încă aprins iluminatul public, ceea ce a contribuit la producerea accidentului.\n\nBărbatul a suferit un traumatism craniocerebral major și o fractură de humerus stâng si multiple fracturi interioare. La sosirea echipajelor de intervenție, acesta era inconștient și într-o stare instabilă din punct de vedere hemodinamic. Echipa medicală de pe Ambulanța SAJ C2, cu medic din substația Huși, a acordat primul ajutor și l-a transportat la Spitalul Municipal „Dimitrie Castroian” din Huși. În ciuda manevrelor de resuscitare, victima a decedat la scurt timp după ajungerea la spital.\n\nAutoritățile continuă cercetările pentru a stabili cu exactitate circumstanțele producerii accidentului, iar ancheta este în plină desfășurare.",
  "metadata": {
    "original_file": "BZV_0149.html"
  }
}