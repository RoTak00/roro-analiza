{
  "title": "Alianță între PSD și PNL în ședința CL Vaslui. Cele două partide și-au împărțit cele două funcții de viceprimar",
  "content": "Alianță între PSD și PNL în ședința CL Vaslui. Cele două partide și-au împărțit cele două funcții de viceprimar\n\nSocial-democrații și liberalii vasluieni și-au dat mâna în ședința Consiliului Local (CL) Vaslui de joi, 7 noiembrie 2024, când cele două partide s-au aliat pentru a-și împărți cele două funcții de viceprimar al municipiului Vaslui.\n\nÎn prezența liderilor județeni de la PSD și PNL, în cadrul ședinței de Consiliu Local social-democrații l-au propus pe Valeriu Caragață, iar liberalii pe Daniel Bulumac, care au obținut majoritatea necesară prin votul comun al consilierilor celor două partide. Astfel, consilierilor de la celelalte partide nu le-a rămas decât să părăsească sala, cum au făcut consilierii AUR și Forța Dreptei, sau să se abțină de la vot – USR.\n\n„În această sală suntem 13 consilieri locali aleși de vasluieni, care și-au pus speranța că, punând ștampila pe noi, vor opri dominația PSD cel puțin în municipiul Vaslui. De-a lungul ședinței, am observat că s-a format această nouă majoritate, patru dintre consilieri trădând votul vasluienilor”, a spus Marius Arcăleanu.\n\nLiderul PSD Vaslui, Adrian Solomon, a spus că nu a fost decât „o pauză din campania electrorală”… „Astăzi (joi, 7 noiembrie, n.r.), am luat câteva ore pauză din campania electorală. Viitorul municipiului Vaslui merită toată atenția noastră. Mulțumesc domnului președinte Barbu pentru că a înțeles nevoia constituirii unei majorități stabile în Consiliul Local Vaslui. Felicitări noilor viceprimari aleși, domnul Caragață și domnul Bulumac! Succes echipei Executivului vasluian condus de domnul primar Lucian Braniște!”, a precizat deputatul Adrian Solomon, președintele Organizației Județene a PSD Vaslui.",
  "metadata": {
    "original_file": "Est_News_0351.html"
  }
}