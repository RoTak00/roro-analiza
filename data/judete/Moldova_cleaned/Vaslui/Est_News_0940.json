{
  "title": "Vești bune pentru constructori! Sume de bani alocate pentru programele de investiții din comunitățile locale",
  "content": "Vești bune pentru constructori! Sume de bani alocate pentru programele de investiții din comunitățile locale\n\nGuvernul a decis alocarea a peste 1,79 miliarde de lei din Fondul de rezervă bugetară la dispoziția Guvernului, prevăzut în bugetul de stat pe anul 2024, pentru continuitatea derulării unor programe de investiții, prin onorarea solicitărilor de transfer înregistrate de Ministerul Dezvoltării.\n\nAstfel, bugetul Programului Național de Dezvoltare Locală s-a suplimentat cu 170 de milioane de lei, iar pentru Programul național de investiții ”Anghel Saligny” s-au alocat 1,19 miliarde de lei.\n\nDe asemenea, pentru Planul Național de Redresare și Reziliență s-au alocat 400.000.000 lei credite bugetare pentru plata a peste 600 de cereri de transfer depuse de beneficiarii contractelor de finanțare aferente componentelor C5 – Valul Renovării, C10 – Fondul local și C11 – Turism și Cultură, iar pentru Componenta 15 – Educație, s-au alocat 37.421.000 lei credite de angajament pentru încheierea a 24 de acte adiționale, care prevăd construirea, echiparea și operaționalizarea unor creșe.\n\nConform criteriilor de selectare din cadrul Programului „Anghel Saligny”, în județul Vaslui, din totalul celor 178 solicitări de finanțare, au fost aprobate 134 de obiective de investiții. Valoarea totală a proiectelor se ridică la 1.444.627.056,57 lei, reprezentând aproximativ 58% din cuantumul tuturor solicitărilor de finanțare.\n\nProgramului „Anghel Saligny” are un buget alocat pentru următorii șapte ani de 50 miliarde de lei și vizează investiții în dezvoltarea infrastructurii. Programul funcționează pe modelul PNDL, cu câteva diferențe privind depunerea proiectelor, realizarea investițiilor, decontarea cheltuielilor.",
  "metadata": {
    "original_file": "Est_News_0940.html"
  }
}