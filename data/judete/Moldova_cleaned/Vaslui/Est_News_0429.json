{
  "title": "Episcopia Hușilor a început, prin Asociația „Filantropia Ortodoxă” Huși, reconstrucția caselor pentru mai multe familii afectate de inundații",
  "content": "Episcopia Hușilor a început, prin Asociația „Filantropia Ortodoxă” Huși, reconstrucția caselor pentru mai multe familii afectate de inundații\n\nEpiscopia Hușilor continuă, prin Asociația „Filantropia Ortodoxă” Huși, sprijinul acordat familiilor afectate de inundații, din localitățile din zona Bârladului.\n\nAstfel, pe lângă ajutoarele constând în alimente neperisabile, îmbrăcăminte, piese de mobilier, aparate electrocasnice și materiale de construcție, au fost demarate lucrări de construcție și de renovare a locuințelor afectate iremediabil, din Zorleni, Epureni și Docăneasa.\n\n„Cu binecuvântarea Preasfințitului Părinte Ignatie, Asociația „Filantropia Ortodoxă” a Episcopiei Hușilor, sprijinită de mai multe Eparhii ale Patriarhiei Române, dar și de oameni cu suflet mare, a demarat lucrările de renovare a locuințelor afectate de inundații. De asemenea, au început și lucrările de reconstrucție pentru locuințele care nu mai sunt sigure.\n\nMulțumim tuturor celor care se implică și ne sprijină în acest efort. Fiecare contribuție este o mângâiere pentru acești oameni aflați în nevoie. Dumnezeu să vă răsplătească bunătatea și generozitatea”, a menționat părintele consilier eparhial Vladimir Beregoi, președintele Asociației „Filantropia Ortodoxă” Huși",
  "metadata": {
    "original_file": "Est_News_0429.html"
  }
}