{
  "title": "Centrală fotovoltaică. Municipiul Vaslui îşi va produce o parte din energia electrică necesară",
  "content": "Consiliul Local Vaslui va modifica în cadrul unei ședințe extraordinare proiectul de hotărâre privind aprobarea studiului de fezabilitate şi a indicatorilor tehnico-economici pentru obiectivul de investiţii „Centrală electrică fotovoltaică pentru autoconsum şi reţele electrice pentru evacuare putere”.\n\nDocumentația a fost aprobată în cadrul apelului de proiecte „Sprijinirea investiţiilor în noi capacităţi de producere a energiei electrice produsă din surse regenerabile pentru autoconsum pentru entităţi publice” finanţat din Fondul pentru Modernizare.\n\nPrin acest proiect, municipiul Vaslui îşi va produce o parte din energia electrică necesară pentru asigurarea diverselor servicii publice.\n\n„Din solicitarea de clarificări nr.1 transmisă în aplicaţia MySMIS2021, în data de 18.12.2024, rezultă:„14. Având în vedere că, în conformitate cu SF-ul, producţia medie de energie electrică din surse regenerabile este de 2.357 MWh/an, recalculaţi indicatorul Reducerea anuală a emisiilor de gaze cu efect de seră. Corectaţi valoarea acestui indicator în SF, CF şi HCL”, se arată în raportul la proiectul de hotărâre.\n\nDintr-o eroare de redactare, acest indicator a fost calculat fără zecimale, fiind necesară modificarea anexei în cauză, cu valoare corectă.",
  "metadata": {
    "original_file": "Est_News_0102.html"
  }
}