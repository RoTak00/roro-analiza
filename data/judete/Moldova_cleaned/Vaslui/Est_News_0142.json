{
  "title": "&#8222;Îngerii cu aripi roșii&#8221; au readus bucuria în sufletele a 35 de copii din localitățile Trohan, Corni Albești, Vladia și Crasna",
  "content": "În preajma sărbătorilor de iarnă, voluntarii și colegii pompieri din cadrul Inspectoratului pentru Situații de Urgență „Podul Înalt” al judeţului Vaslui au primit o solicitare de suflet. Spiritul Crăciunului avea nevoie de intervenția „Îngerilor cu Aripi Roșii”, astfel că aceștia au pornit într-o cursă contra cronometru pentru a-i ajuta pe cei care pierduseră lumina călăuzitoare a bunătății și speranței.\n\nTimp de trei zile, ajutoarele Moșului au colindat satele vasluiene, aducând bucurie în sufletele a 35 de copilași din Trohan, Vladia, Crasna și Corni Albești. Fiecare familie ajutată avea povestea ei, iar fiecare intervenție de suflet a reprezentat pentru voluntarii noștri bucurie, emoție și multă împlinire sufletească.\n\nFericiți și mulțumiți de modul în care au acționat și în acest an, „Îngerii cu aripi roșii” au readus spiritul Crăciunului în casele/familiile de unde acesta se pierduse, au replantat germenii speranței acolo unde aceasta aproape că dispăruse, întorcându-se la bază plini de nădejde și cu promisiunea de a accepta noi intervenții de suflet atunci când va fi din nou posibil.",
  "metadata": {
    "original_file": "Est_News_0142.html"
  }
}