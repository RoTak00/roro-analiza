{
  "title": "Contestație retrasă! În maxim 30 de zile se semnează contractul pentru transportul de persoane pe traseul Huși-Boțești",
  "content": "Contestație retrasă! În maxim 30 de zile se semnează contractul pentru transportul de persoane pe traseul Huși-Boțești\n\nLocuitorii comunei Boțești au parte de o veste bună. Transportatorul care a contestat licitația pentru traseul Huși-Gugești-Boțești și-a retras contestația. Astfel, în maxim 30 de zile va fi semnat contractul pentru efectuarea serviciului public de transport de persoane prin curse regulate pși pentru acest traseu.\n\nÎn județul Vaslui sunt în total 108 trasee pentru efectuarea serviciului public de transport de persoane prin curse regulate. Începând cu anul 2022 au fost realizate patru licitații, iar la primele trei licitații au fost semnate 85 de contracte. La ultima licitație din luna aprilie au fost contractate 5 trasee, iar pentru 7 trasee sunt contestații. Practic, în total vor fi 97 de trasee adjudecate de transportatori.\n\nPentru celelalte 11 trasee rămase a fost luată decizia ca 7 dintre acestea să fie scoase din planul de transport, deoarece distanțele respective au fost acoperite prin prelungirea unor trasee. De asemenea, pentru 4 trasee va fi organizată o nouă licitație\n\nConsiliul Județean (CJ) Vaslui a atribuit cinci licenţe de traseu pentru efectuarea serviciului public de transport de persoane prin curse regulate. Traseele sunt următoarele: Vaslui-Portari; Vaslui-Văleni-Popești; Vaslui-Telejna; Blăgești-Bârlad; Mireni-Ivești-Bârlad.\n\nLicențele de traseu pentru serviciul public de transport județean se emit operatorilor de transport rutier ale căror oferte au fost stabilite câștigătoare în cadrul procedurii de atribuire a contractului de achiziție publică.\n\nLa data începerii contractului, operatorii de transport rutier prestatori ai serviciului public de transport județean de persoane vor practica tarifele de călătorie stabilite în baza tarifului mediu pe km/loc ofertat în cadrul procedurii de licitație.",
  "metadata": {
    "original_file": "Est_News_0786.html"
  }
}