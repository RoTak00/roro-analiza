{
  "title": "Se prelungește termenul de depunere a cererilor pe schema de ajutor de stat silvo-mediu",
  "content": "Se prelungește termenul de depunere a cererilor pe schema de ajutor de stat silvo-mediu\n\nAgenţia de Plăţi şi Intervenţie pentru Agricultură (APIA) prelungește pȃnă la data de 4 octombrie 2024 prima sesiune de depunere a cererilor de finanțare pentru accesarea schemei de ajutor de stat „Silvo-mediu și climă”.\n\nDupă avizarea dosarului tehnic de către Garda Forestieră, solicitanții pot depune la APIA cererile de finanțare însoțite de documentele specificate în ghidul solicitantului. Alocarea financiară pentru sesiunea 1/2024 este de 75.850.112 euro.\n\nSprijinul financiar se acordă anual, ca sumă fixă pe unitatea de suprafaţă (hectar), proprietarilor (inclusiv Unităților Administrativ Teritoriale) de păduri din Fondul Forestier Național, în baza unui angajament încheiat pentru o perioadă de 5 ani și vizează compensarea pierderilor de venit şi a costurilor suplimentare suportate de beneficiar ca urmare a implementării unuia sau a celor două pachete ale schemei de ajutor de stat:\n\nPachetul 1 – Asigurarea de zone de liniște, pentru care valoarea plăților compensatorii acordate este 38 euro/an/ha pentru întreaga suprafață inclusă în angajament;\n\nPachetul 2 – Utilizarea atelajelor la colectarea lemnului din rărituri, pentru care valoarea plății compensatorii acordate este 137 euro/an/ha pentru suprafaţa anuală pentru care se solicită sprijin în cadrul Pachetului 2.\n\n„Pentru suprafețe mai mari de 500 ha se aplică degresivitatea sprijinului financiar, astfel că nivelul plăților va fi ajustat. Suprafaţa minimă pentru care se încheie un angajament pentru pachetul 1 este de 100 ha. Proprietarii de terenuri forestiere care dețin suprafețe mai mici și/sau care nu îndeplinesc condițiile de accesare se pot asocia pentru a aplica în cadrul schemei de ajutor de stat” , precizează reprezentanții APIA.",
  "metadata": {
    "original_file": "Est_News_0582.html"
  }
}