{
  "title": "Bani în plus la alocația de hrană pentru elevii Școlii Profesionale Speciale „Sfânta Ecaterina” Huși",
  "content": "Bani în plus la alocația de hrană pentru elevii Școlii Profesionale Speciale „Sfânta Ecaterina” Huși\n\nConsiliul Județean Vaslui va aproba majorarea cuantumului alocației de hrană pentru elevii Școlii Profesionale Speciale „Sfânta Ecaterina” Huși, de la 22 lei/zi/elev, la 31,36 lei/zi/elev.\n\nValoric, pentru anul 2024, modificarea propusă reprezintă 52.416 lei. La stabilirea acestei sume se are în vedere creșterea zilnică a normei de hrană cu 9,36 lei pentru un număr de 80 elevi, timp de 70 zile, până la finele anului bugetar.\n\nMajorarea este valabilă pentru anul școlar 2024-2025, doar până la obținerea tuturor autorizațiilor necesare funcționării căminului și cantinei școlii.\n\nLa sfârșitul anului 2023 a fost finalizat proiectul „Reabilitare și modernizare și dotare Școala Profesională Specială „Sfânta Ecaterina” Huși, județul Vaslui – Cămin, Cantină”, care a vizat îmbunătățiri aduse clădirilor ce deservesc unitatea de învățământ ca internat și cantină.\n\nÎn acest moment, aceste imobile nu sunt utilizate de către școală întrucât se află în procedură de obținere a autorizațiilor de securitate la incendiu, sanitară și sanitar-veterinară. Prin urmare, elevii școlii nu sunt cazați în căminul instituției și nici nu servesc masa la cantina proprie a școlii.\n\nCum procedura de autorizare are o durată mai mare decât cea estimată la momentul proiectării bugetului, pentru elevii școlarizați în anul școlar 2024-2025 este necesară continuarea servirii mesei în spații externe școlii. Până în prezent, serviciile de masă au fost asigurate de către Colegiul Agricol „Dimitrie Cantemir” Huși, însă costul acestuia depășește cuantumul de 22 de lei.",
  "metadata": {
    "original_file": "Est_News_0563.html"
  }
}