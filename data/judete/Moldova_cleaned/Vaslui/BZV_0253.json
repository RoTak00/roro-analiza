{
  "title": "Casă mistuită de flăcări în localitatea Grumezoaia, comuna Dimitrie Cantemir : Proprietar rănit, locuință distrusă complet - FOTO",
  "content": "Un incendiu puternic a distrus complet o locuință din localitatea Grumezoaia, comuna Dimitrie Cantemir, în după-amiaza zilei de 10 septembrie, după ce o țigară aprinsă sau scrumul acesteia a declanșat flăcările. La fața locului au intervenit prompt pompierii de la Secția Huși, care s-au deplasat cu două autospeciale de stingere a incendiilor și mai mulți subofițeri, însoțiți de o ambulanță SMURD.\n\nCând echipajele au ajuns la fața locului, casa era deja cuprinsă în totalitate de flăcări. Proprietarul, care se afla în afara locuinței în acel moment, prezenta arsuri de gradul 1 la nivelul feței și membrelor superioare. Acesta a fost preluat de echipajul EPA și transportat la Spitalul Municipal „Dimitrie Castroian” pentru tratament.\n\nLocuința a fost complet distrusă, însă intervenția promptă a pompierilor a prevenit extinderea flăcărilor la o casă din apropiere, care era amenințată de foc.\n\nIncendiul a fost cauzat de fumatul în interiorul locuinței, mai precis de o țigară aprinsă sau de scrumul acesteia, conform primelor concluzii ale anchetei.",
  "metadata": {
    "original_file": "BZV_0253.html"
  }
}