{
  "title": "Peste jumătate de tonă de tutun pentru narghilea, în valoare de 120.000 euro, confiscată la PTF Albița",
  "content": "Peste jumătate de tonă de tutun pentru narghilea, în valoare de 120.000 euro, confiscată la PTF Albița\n\nPoliţişti de frontieră din cadrul Punctului de Trecere a Frontierei Albiţa, împreună cu lucrători vamali au descoperit, ascunse într-un microbuz, 540 de pachete a câte un kg de tutun pentru narghilea ce urmau a fi introduse ilegal în ţară. Șoferul microbuzului este cercetat penal pentru tentativă de contrabandă.\n\nÎn ziua de 01 iulie a.c., în jurul orei 03.00, în Punctul de Trecere a Frontierei Albiţa-I.T.P.F. Iaşi, s-a prezentat pentru efectuarea formalităților de control pentru a intra în ţară, conducând un microbuz înmatriculat în R. Moldova, un bărbat cu cetățenie română, în vârstă de 39 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport, ocazie cu care echipa comună de control, formată din poliţişti de frontieră şi lucrători vamali a descoperit, ascunsă şi nedeclarată, în scopul sustragerii de la controlul vamal, în patul microbuzului, cantitatea de 540 pachete tutun pentru narghilea, cântărind un kg fiecare.\n\nConform prevederilor legale, a fost luată măsura reţinerii produselor accizabile descoperite, în valoare totală de 120.000 de euro.\n\nPoliţiştii de frontieră efectuează cercetări în cauză sub aspectul săvârşirii infracţiunii de tentativă de contrabandă, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0956.html"
  }
}