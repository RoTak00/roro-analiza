{
  "title": "Adriana Adam, campioana olimpică, devine primul cetățean de onoare al județului Vaslui, sub conducerea președintelui CJ Ciprian-Ionuț Trifan - FOTO",
  "content": "Adriana Adam, sportiva care a cucerit aurul la Jocurile Olimpice de la Paris în 2024, a fost onorată cu titlul de cetățean de onoare al județului Vaslui, devenind prima persoană din istorie care primește această distincție. Consilierii județeni au aprobat în unanimitate proiectul de acordare a acestui titlu, recunoscând astfel performanțele excepționale ale unei sportive originare din județ.\n\n„Consider că Adriana Adam merită să fie primul cetățean de onoare al județului nostru, deschizând astfel o pagină nouă în istoria Vasluiului. Îi dorim succes în continuare și sperăm că ne va reprezenta cu aceeași pasiune și determinare, făcându-ne mândri de realizările sale,” a declarat Ciprian-Ionuț Trifan, președintele Consiliului Județean Vaslui.\n\nVizibil emoționată, Adriana Adam a mulțumit tuturor pentru acest titlu onorific și a subliniat mândria pe care o simte pentru faptul că a reușit să aducă numele Vasluiului pe cele mai înalte culmi ale sportului mondial. „Sunt extrem de recunoscătoare pentru sprijinul vostru. Este o onoare să aduc această medalie acasă, la Vaslui, după 24 de ani de la performanța Andreei Răducan. Sunt mândră că am dus județul nostru pe cea mai înaltă treaptă a podiumului,” a declarat campioana olimpică.\n\nNăscută în 1999, în comuna Văleni, Adriana Adam a fost una dintre componentele echipajului de 8+1 care a câștigat medalia de aur la Jocurile Olimpice din 2024. La finalul ceremoniei, Ciprian-Ionuț Trifan a asigurat-o pe sportivă de tot sprijinul necesar în cazul în care aceasta dorește să implementeze un proiect legat de sport în județul Vaslui după încheierea carierei sale sportive.",
  "metadata": {
    "original_file": "BZV_0272.html"
  }
}