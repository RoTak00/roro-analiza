{
  "title": "Descoperit la controlul de frontieră cu un permis de conducere „preschimbat” în fals",
  "content": "Descoperit la controlul de frontieră cu un permis de conducere „preschimbat” în fals\n\nPoliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat cu cetățenie română și Republica Moldova care a prezentat la controlul de frontieră un permis de conducere, similar celor emise de autoritățile din Polonia, ce s-a dovedit a fi fals.\n\nÎn data de 05 octombrie a.c., în jurul orei 12.40, în Punctul de Trecere a Frontierei Albița/I.T.P.F. Iaşi, s-a prezentat pentru efectuarea formalităţilor de control, pentru a intra în ţară, conducând un autoturism înmatriculat în Germania, un bărbat cu cetățenie română și Republica Moldova, în vârstă de 31 de ani.\n\nLa controlul de frontieră, bărbatul a prezentat alături de documentul de identitate, un permis de conducere similar celor emise de autoritățile din Polonia.\n\nAvând suspiciuni cu privire la autenticitatea permisului de conducere prezentat la controlul de frontieră, polițiștii de frontieră au fost efectuate verificări suplimentare, ocazie cu care s-a constatat că documentul nu îndeplineşte condiţiile de formă şi fond ale unuia autentic, fiind fals.\n\nCu privire la cele constatate, bărbatul a declarat că, aflându-se la muncă în Polonia, a întâlnit doi concetățeni care i-au promis că-l ajută să-și preschimbe permisul valabil deținut, în Republica Moldova, într-un permis valabil emis de autoritățile din Polonia. Acesta a mai declarat că a primit documentul acasă, prin poștă și că nu are cunoștință despre faptul că documentul în cauză este fals ori falsificat.\n\nÎn cauză, poliţiştii de frontieră efectuează cercetări sub aspectul săvârşirii infracţiunilor de fals material în înscrisuri oficiale și uz de fals, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0508.html"
  }
}