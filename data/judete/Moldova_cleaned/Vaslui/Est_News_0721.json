{
  "title": "Despăgubiri pentru secetă de până la 200 de euro/hectar! Plățile încep din data de 15 octombrie",
  "content": "Despăgubiri pentru secetă de până la 200 de euro/hectar! Plățile încep din data de 15 octombrie\n\nAgricultorii ale căror culturi au fost afectate de secetă vor putea primi despăgubiri de până la 200 de euro/hectar, din data de 15 octombrie 2024. Este vorba de fermierii care au încheiat procese-verbale de constatare şi evaluare a pagubelor la culturile de primăvară\n\nMinisterul Agriculturii a transmis o scrisoare Comisiei Europene prin care solicită sprijin urgent pentru fermierii afectați de secetă. În document se precizează că „Daunele semnificative cauzate de fenomene climatice nefavorabile necesită acordarea de compensații urgente în baza unei măsuri excepționale, pentru a contribui la soluționarea problemelor specifice rezultate în urma acestor fenomene”.\n\nAnul agricol 2024 va fi unul din cei mai secetoși din istoria măsurătorilor realizate de Administraţia Naţională de Meteorologie. Printre regiunile din țară unde se înregistrează secetă pedologică extremă se numără și estul Moldovei. Culturile cele mai lovite de deficitul de apă din sol sunt porumbul şi floarea-soarelui.\n\nFermierii din județul Vaslui sunt amenințați de faliment din cauza secetei severe. La nivel local nu a plouat de o lună și jumătate, iar culturile de porumb și floarea-soarelui se usucă. Pierderile pe care fermierii le contabilizează sunt deja între 3.500 și 4.500 de lei/hectar. La nivel local sunt însămânțate cu porumb și floarea-soarelui 132.000 de hectare.",
  "metadata": {
    "original_file": "Est_News_0721.html"
  }
}