{
  "title": "Șantier deblocat la Spitalul nr. 2 din Vaslui! În patru luni au fost descărcate arheologic 252 de schelete umane",
  "content": "Șantier deblocat la Spitalul nr. 2 din Vaslui! În patru luni au fost descărcate arheologic 252 de schelete umane\n\nDupă ce descărcarea arheologică a fost finalizată, constructorii au început să lucreze la proiectul „Construire secții la Spitalul nr.2 Vaslui”. În total, au fost descărcate arheologic 252 de schelete umane. În prezent, pe șantier se lucrează, și au început să fie făcute primele plăți.\n\nCiprian Trifan, vicepreședintele Consiliului Județean (CJ) Vaslui, a precizat că a început să se lucreze la investiție, chiar dacă o perioadă a avut loc, conform legislației în vigoare, o descărcare arheologică.\n\n„La Spitalul nr. 2 patru luni a avut loc descărcarea arheologică și am trimis la institut 252 de schelete umane. Acum am început să facem plățile. A fost un ecart care nu ne-a permis să facem plățile pentru că nu au fost lucrări. Acum avem, și am început să facem plățile” , a precizat Ciprian Trifan.\n\nÎn primul trimestru al acestui an a avut loc predarea/primirea amplasamentului aferent investiției „Construire secții la Spitalul nr.2 Vaslui”.\n\nProiectul aparține CJ Vaslui, este finanțat prin Planul Naţional de Redresare şi Rezilienţă și va fi dezvoltat în curtea Spitalului nr.2 Vaslui, unde vor fi construite două corpuri noi de clădiri.\n\nSpitalul va avea un număr 248 de paturi, din care 97 vor fi noi. Din totalul paturilor noi, 28 sunt pentru spitalizare de zi, adulți si copii, alte 16 paturi sunt pentru paliație, iar 53 de paturi sunt pentru spitalizare continuă pe cele 3 secții: psihiatrie, cronici și boli infecțioase.\n\nPentru implementarea investiției a fost semnat contractul de finanțare în valoare totală de 385.461.599 lei. Spitalul va avea o suprafață nou construită de 6.528,01 mp și cu o suprafață desfășurată totală de 36.303,01 mp.",
  "metadata": {
    "original_file": "Est_News_0668.html"
  }
}