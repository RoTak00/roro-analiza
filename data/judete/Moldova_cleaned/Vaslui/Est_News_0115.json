{
  "title": "Incendiu izbucnit într-o locuință din municipiul Vaslui! Pompierii au evacuat 16 persoane",
  "content": "Pompierii militari au intervenit cu două autospeciale de stingere cu apă și spumă, două ambulanțe SMURD și o autospecială multifuncțională, pentru limitarea și lichidarea unui incendiu izbucnit într-o locuință din municipiul Vaslui, în blocul nr. 362 de pe strada Feroviari.\n\nLa sosirea echipajelor de intervenție, incendiul se manifesta violent într-o garsonieră situată la etajul 1 al imobilului, fumul extrem de dens inundând casa scării și alte două apartamente. Pompierii au evacuat 16 persoane, alte 4 persoane autoevacuându-se până la sosirea echipajelor de intervenție. Persoanele evacuate au fost evaluate, iar patru dintre acestea au necesitat prim ajutor calificat, o victimă fiind intoxicată ușor cu monoxid de carbon, alte trei persoane suferind atacuri de panică. După acordarea primelor îngrijiri medicale, victima a fost transportată la Unitatea de Primiri Urgențe din cadrul Spitalului Județean de Urgență Vaslui.\n\nPompierii au lichidat într-un timp foarte scurt incendiul, după care a fost evacuat fumul din apartamente și de pe casa scării.",
  "metadata": {
    "original_file": "Est_News_0115.html"
  }
}