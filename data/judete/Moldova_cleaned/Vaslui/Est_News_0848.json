{
  "title": "Cumul de infracțiuni săvârșite de un șofer moldovean",
  "content": "Poliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat cu cetățenie Republica Moldova care a fost depistat conducând un autovehicul neîmatriculat, pentru care a prezentat la controlul de frontieră un certificat de înmatriculare fals.\n\nÎn data de 22 iulie a.c., în jurul orei 05.00, în Punctul de Trecere a Frontierei Albița-ITPF Iaşi, s-a prezentat pentru efectuarea formalităţilor de control, pentru a ieși din ţară, conducând un microbuz cu număr de înmatriculare specific Belgiei, un cetățean din Republica Moldova, în vârstă de 30 de ani.\n\nLa controlul de frontieră, existând suspiciuni cu privire la starea de înmatriculare a autovehiculului în cauză, colegii noştri au procedat la efectuarea de verificări suplimentare, în urma cărora au constatat că acesta este radiat din circulaţie de autorităţile din Belgia începând cu data de 30.05.2024 și că certificatul de înmatriculare prezentat la control pentru vehicul nu îndeplinește condițiile de formă și fond ale unuia autentic, fiind fals.\n\nCu privire la cele constatate, bărbatul a declarat că a preluat autovehiculul pentru a-l transporta la sediul firmei la care este angajat în Republica Moldova și că nu are cunoștință despre faptul că certificatul de înmatriculare este fals ori falsificat.\n\nÎn cauză, poliţiştii de frontieră efectuează cercetări sub aspectul săvârşirii infracţiunilor de punerea în circulaţie sau conducerea pe drumurile publice a unui vehicul neînmatriculat, punerea în circulaţie sau conducerea pe drumurile publice a unui vehicul cu număr fals de înmatriculare, fals material în înscrisuri oficiale și uz de fals, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0848.html"
  }
}