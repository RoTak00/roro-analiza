{
  "title": "Bani de la Guvern! Teatrul „Victor Ion Popa” Bârlad a primit o finanțare de 3,4 milioane de lei",
  "content": "Bani de la Guvern! Teatrul „Victor Ion Popa” Bârlad a primit o finanțare de 3,4 milioane de lei\n\nGuvernul Româniai a decis alocarea sumei de 308.442.366 de lei pentru 73 de teatre, opere și filarmonici din 48 de localități, care funcționează în subordinea autorităților locale din 34 de județe. Printre aceste unități de cultură se numără și Teatrul „Victor Ion Popa” din municipiul Bârlad, care a primit o sumă totală de 3.468.984 lei.\n\n„Prin această măsură, venim în sprijinul unităților administrativ-teritoriale pentru care dezvoltarea infrastructurii culturale este foarte importantă, dar care nu au capacitatea financiară de a susține toate cheltuielile legate de asigurarea funcționării și de continuarea investițiilor” , a precizat ministrul Adrian-Ioan Veștea.\n\nSuma reprezintă 2% din impozitul pe venit de la nivelul fiecărui județ, până la data de 31 iulie 2024, pentru finanțarea instituțiilor publice de spectacole din subordinea unităților administrativ-teritoriale solicitante.\n\nFondurile au fost repartizate conform solicitărilor transmise către Ministerul Dezvoltării, până la data de 16 august 2024, de către unitățile administrativ-teritoriale în subordinea cărora funcționează instituții publice de spectacole.",
  "metadata": {
    "original_file": "Est_News_0676.html"
  }
}