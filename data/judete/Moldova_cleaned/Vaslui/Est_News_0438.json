{
  "title": "Incendiu izbucnit într-o locuință din Tanacu! Proprietarul a suferit arsuri pe aproximativ 40% din suprafața corporală",
  "content": "Detașamentul de pompieri Vaslui a intervenit cu două autospeciale de stingere cu apă și spumă, precum și o ambulanță SMURD tip B2, pentru limitarea și lichidarea unui incendiu izbucnit într-o locuință din localitatea Tanacu, comuna Tanacu.\n\nLa sosirea echipajelor de intervenție, incendiul era în faza de regresie și se mai manifesta într-un hol și o bucătărie. În interiorul locuinței a fost găsit un bărbat care suferise multiple arsuri în încercarea sa de a limita propagarea flăcărilor. Bărbatul în vârstă de 43 de ani, proprietarul locuinței suferise arsuri de gradele II și III pe aproximativ 40% din suprafața corporală. Victima a primit primul ajutor în ambulanța SMURD, după care a fost transportat la Unitatea de Primiri Urgențe din cadrul Spitalului Județean de Urgență Vaslui.\n\nÎn urma incendiului au fost degradate mai multe bunuri, precum și tencuiala pe o suprafață de circa 45 metri pătrați.\n\nCauza probabilă de izbucnire a incendiului a fost flacăra de la aparate termice în contact cu lichide combustibile.",
  "metadata": {
    "original_file": "Est_News_0438.html"
  }
}