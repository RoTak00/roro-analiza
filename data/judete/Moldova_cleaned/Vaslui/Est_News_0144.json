{
  "title": "Un singur fermier vasluian s-a înscris în programul de susținere a producției de cartof de consum",
  "content": "Un singur fermier vasluian s-a înscris în programul de susținere a producției de cartof de consum\n\nAjutorul de minimis acordat conform prevederilor din Hotărârea Guvernului 150/2024 privind aprobarea schemei „Ajutor de minimis pentru aplicarea programului de susținere a producției de cartof de consum” nu a avut succes în județul Vaslui.\n\nSingurul producător agricol înscris în acest program este din localitatea Poienești și a încasat suma de 1.989,40 lei. Încasarea acestei sume a fost condiţionată de respectarea unui set de criterii de eligibilitate, cum ar fi ca suprafața cultivată cu cartof consum (Solanum tuberosum) să fie de minimum 0,3 ha, să se obțină o producție de minimum 15 tone/ha de pe suprafața înscrisă, iar comercializarea cantităţii obţinute să fie înregistrată în documentele justificative minim de 6 tone/ha, până cel târziu la data de 18 noiembrie inclusiv.\n\n„Valoarea maximă în euro a acestui sprijin financiar acordat este de 200 euro/ha și a fost plătit la cursul de schimb de 4,9735 lei, stabilit de Banca Centrală Europeană la data de 29 septembrie 2023”, au precizat reprezentanții Direcției pentru Agricultură Județeană Vaslui.",
  "metadata": {
    "original_file": "Est_News_0144.html"
  }
}