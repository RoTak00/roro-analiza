{
  "title": "Incendiu izbucnit la o autospecială staționată în curtea substației Huși",
  "content": "Începând cu ora 03:14, pompierii militari hușeni au intervenit cu o autospecială de stingere cu apă și spumă, pentru limitarea și lichidarea unui incendiu izbucnit la o autospecială staționată în curtea substației Huși, din cadrul Serviciului de Ambulanță al Județului (SAJ) Vaslui.\n\nLa sosirea echipajului de intervenție, incendiul se manifesta cu violență la nivelul compartimentului motor și bordului unei ambulanțe și exista pericol de propagare la celelalte autospeciale parcate în apropiere, angajații substației Huși încercând să limiteze propagarea incendiului folosind mijloacele de primă intervenție.\n\nPompierii militari au acționat prompt, pe două sectoare de intervenție, după circa 15 minute incendiul fiind lichidat în limitele găsite. Nu au fost înregistrate persoane rănite ori intoxicate.\n\nÎn urma incendiului, ambulanța a fost degradată în proporție de aproximativ 40%. Cauza probabilă de izbucnire a incendiului a fost un scurtcircuit electric produs la compartimentul motor.",
  "metadata": {
    "original_file": "Est_News_0416.html"
  }
}