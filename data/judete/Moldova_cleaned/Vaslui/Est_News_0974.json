{
  "title": "13 firme din județul Vaslui au intrat în procedura de lichidare judiciară",
  "content": "În primele cinci luni ale acestui an, un număr de 13 firme din județul Vaslui au intrat în procedura de insolvență. Potrivit datelor Oficiului Național al Registrului Comerțului, în perioada similară a anului trecut 20 de societăți au intrat în lichidare judiciară, ceea ce înseamnă o dinamică negativă de 35% față de acest an.\n\nPotrivit legislației privind insolvența, se instituie procedura pentru plata pasivului debitorului în încetare de plăți fie prin reorganizare întreprinderii și activității acesteia, prin lichidarea unor bunuri p=nă la acoperirea pasivului, fie prin faliment.\n\nNumărul firmelor din județul Vaslui care își închid activitatea a crescut substanțial în prima parte a acestui an. Doar la capitolul radieri, în primele patru luni ale acestui an dinamica este de 41,83%. Mai exact, dacă în anul trecut au fost radiate de la Registrul Comerțului 251 de firme, în acest an au fost radiate nu mai puțin de 366 de societăți.\n\nAcelași trend negativ se înregistrează și la capitolul dizolvări, unde dinamica este de 21,3%. Dacă anul trecut au fost dizolvate 131 de firme, în primele patru luni din acest an au fost dizolvate 159 de societăți.\n\nNu în ultimul rând, în acest an și-au suspendat activitatea 97 de firme față de 91 în anul trecut.",
  "metadata": {
    "original_file": "Est_News_0974.html"
  }
}