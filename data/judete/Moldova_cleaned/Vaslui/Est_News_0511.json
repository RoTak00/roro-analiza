{
  "title": "Ajutoarele suplimentare pentru familiile afectate de inundații ajung începând de luni, 7 octombrie",
  "content": "Ministerul Muncii începe de luni, 7 octombrie 2024, distribuirea ajutoarelor de urgență suplimentare destinate familiilor și persoanelor singure afectate de fenomenele meteorologice extreme produse în luna septembrie 2024. Aproximativ 6.000 de familii și persoane singure vor beneficia de aceste fonduri care vor fi distribuite cu sprijinul Poștei Române.\n\nSumele acordate pot fi utilizate pentru: achiziționarea de mobilier de strictă necesitate; obiecte sanitare; materiale de construcții; cel puțin trei aparate electrocasnice (mașină de spălat rufe, aragaz/mașină de gătit, frigider/combină frigorifică, televizor); combustibil solid și petrolier necesar pentru încălzirea locuinței și prepararea apei calde și a hranei (lemne de foc, butelie etc).\n\nAgenția Națională pentru Plăți și Inspecție Socială, instituție aflată în subordinea Ministerului Muncii și Solidarității Sociale, a semnat convenția cu Poșta Română pentru ca sumele să ajungă rapid la persoanele afectate. Beneficiarii acestor ajutoare se angajează că folosesc acești bani până la sfârșitul anului 2024 pentru scopul definit și că depun documentele doveditoare la primării.",
  "metadata": {
    "original_file": "Est_News_0511.html"
  }
}