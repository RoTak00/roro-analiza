{
  "title": "Produse accizabile ascunse și nedeclarate, descoperite la controlul de frontieră",
  "content": "Echipa comună de control din cadrul Punctului de Trecere a Frontierei Albiţa a descoperit, ascunse în bagajele unui bărbat cu cetățenie română și Republica Moldova, peste 100 de pachete tutun de narghilea și țigări cu timbru de acciză Republica Moldova ce urmau a fi introduse ilegal în ţară.\n\nÎn ziua de 12 octombrie a.c, în jurul orei 22.30, în Punctul de Trecere a Frontierei Albiţa – I.T.P.F. Iaşi, s-a prezentat pentru efectuarea formalităţilor de control, pentru a intra în ţară, conducând autoturismul propriu, un bărbat cu cetățenie română și Republica Moldova, în vârstă de 42 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport şi persoanei, ocazie cu care echipa comună de control, formată din poliţişti de frontieră şi lucrători vamali a descoperit, ascunsă şi nedeclarată, în scopul sustragerii de la controlul vamal, în bagajele bărbatului, cantitatea de 117 pachete tutun de narghilea, cântărind 0.250g fiecare și o cantitate de pachete țigări cu timbru de acciză Republica Moldova peste limita legală.\n\nConform prevederilor legale a fost luată măsura reţinerii tuturor bunurilor accizabile descoperite, în valoare totală de 15.690 de lei, sancţionarea contravenţională a bărbatului cu amendă în valoare de 15.000 de lei și indisponibilizarea mijlocului de transport până la plata amenzii.",
  "metadata": {
    "original_file": "Est_News_0476.html"
  }
}