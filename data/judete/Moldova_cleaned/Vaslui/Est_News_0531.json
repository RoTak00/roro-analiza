{
  "title": "Bani în plus pentru pensionari! Începând cu 1 octombrie 2024, pensiile sub 3.000 de lei nu vor mai fi impozitate",
  "content": "Bani în plus pentru pensionari! Începând cu 1 octombrie 2024, pensiile sub 3.000 de lei nu vor mai fi impozitate\n\nÎncepând cu data de 1 octombrie 2024, pensiile sub 3.000 de lei nu vor mai fi impozitate. Astfel, impozitul de 10% va fi perceput doar pentru sumele din pensii care depășesc acest prag. Aceste prevederi au intrat în vigoare de la începutul acestei luni şi se aplică începând cu veniturile aferente lunii octombrie 2024.\n\nCum la nivelul județului Vaslui pensiile sunt extrem de mici, această măsură ar aduce bani în plus pentru un număr mare de pensionari.\n\nLa data de 1 ianuarie 2024, pe segmentul asigurărilor sociale de stat, în județul Vaslui erau în plată 80.544 de pensionari. Pensia medie încasată este de 1.857 de lei, una dintre cele mai mici valori de la nivel național. În aceeași lună, valoarea totală a drepturilor cuvenite s-a ridicat la suma de 149,5 milioane de lei.\n\nÎn urma recalculării pensiilor, la nivelul județului Vaslui creșterea medie este de 438 de lei. Pentru 21.000 de pensionari care primesc indemnizație socială creșterea este zero sau mai mică. Pentru 26.000 de pensionari vasluieni pensiile au crescut cu sume cuprinse între 100-500 de lei, pentru 17.000 de pensionari cu 1.000 de lei, pentru 10.000 de pensionari pensiile au crescut cu 2.000 de lei. De asemenea, pentru 800 de pensionari creșterile sunt de peste 2.000 de lei.\n\nCasa Județeană de Pensii Vaslui a finalizat recalcularea celor peste 81.000 de dosare de pensii: 50.000 de dosare în Vaslui și 31.000 de dosare în Bârlad.\n\nCele mai mari nemulțumiri sunt în rândul pensionarilor care încasează indemnizația socială, deoarece nu au avut un stagiu de cotizare mai mare de 15 ani. În schimb, pensionarii care au peste 35 de ani de contributivitate au beneficiat de puncte de stabilitate, ceea ce a dus la creșterea pensiilor.",
  "metadata": {
    "original_file": "Est_News_0531.html"
  }
}