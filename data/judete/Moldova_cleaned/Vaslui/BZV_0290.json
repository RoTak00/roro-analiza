{
  "title": "Accident la Crețești, un șofer a adormit la volan și a parcurs aproximativ 50 de metri prin rigola de pe marginea drumului - FOTO",
  "content": "În această după-amiază, pe DN24B, în apropierea localității Crețești, județul Vaslui, a avut loc un accident rutier soldat cu o victimă. Potrivit primelor informații, în incident a fost implicat un singur autoturism, al cărui șofer ar fi adormit la volan. Vehiculul a parcurs aproximativ 50 de metri prin rigola betonată de pe marginea drumului, oprindu-se într-un mal de pământ.\n\nLa fața locului au intervenit prompt echipajele de urgență. Secția Huși a deplasat o autospecială de stingere cu apă și spumă (ASAS) și șase militari pentru a asigura măsurile de prevenire și stingere a incendiilor. De asemenea, două ambulanțe ale Serviciului de Ambulanță Județean Vaslui – substația Huși, au ajuns la locul accidentului pentru a acorda primele îngrijiri victimei.\n\nVictima, care a fost găsită conștientă și neîncarcerată, prezenta câteva policontuzii. Aceasta a fost transportată la Spitalul Municipal „Dimitrie Castroian” din Huși pentru o evaluare medicală completă.\n\nTraficul în zonă a fost dirijat de polițiști, care au ajuns de asemenea la fața locului pentru a asigura fluidizarea circulației și pentru a investiga circumstanțele exacte ale producerii accidentului.\n\nInvestigațiile continuă pentru a stabili cu exactitate cauzele care au dus la producerea acestui accident.",
  "metadata": {
    "original_file": "BZV_0290.html"
  }
}