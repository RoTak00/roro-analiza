{
  "title": "Permis de conducere moldovenesc fals, cu destinația Franța, oprit la frontieră",
  "content": "Poliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat cu cetățenie română și Republica Moldova care transporta în Franța un permis de conducere similar celor emise de autoritățile din Republica Moldova, ce s-a dovedit a fi fals.\n\nÎn data de 19 iulie a.c., în jurul orei 21.00, în Punctul de Trecere a Frontierei Albița-ITPF Iaşi, s-a prezentat pentru efectuarea formalităţilor de control, pentru a intra în ţară, apsager într-un microbuz cu destinația Franța, un bărbat cu cetățenie română și Republica Moldova, în vârstă de 38 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport și persoanelor, ocazie cu care, în bagajul bărbatului, polițiștii de frontieră au descoperit, într-un plic, un permis de conducere similar celor eliberate de autoritățile din Republica Moldova, pe numele unei alte persoane. În urma verificărilor specifice efectuate, s-a stabilit că permisul descoperit nu îndeplineşte condiţiile de formă şi fond ale unuia autentic, fiind fals.\n\nCu privire la cele constatate, bărbatul a declarat că, la rugămintea unui conațional, transportă plicul în Franța, unde urmează să-l predea unei persoane care îl va contacta telefonic.\n\nPoliţiştii de frontieră efectuează cercetări în cauză sub aspectul săvârşirii infracţiunii de fals material în înscrisuri oficiale.",
  "metadata": {
    "original_file": "Est_News_0810.html"
  }
}