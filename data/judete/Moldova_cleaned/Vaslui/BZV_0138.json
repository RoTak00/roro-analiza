{
  "title": "Consiliul Județean Vaslui și DGASPC Vaslui vă invită la Târgul Serviciilor Sociale 2024, un eveniment dedicat sprijinului comunitar pentru persoanele vulnerabile",
  "content": "Direcția Generală de Asistență Socială și Protecția Copilului (DGASPC) Vaslui, împreună cu Consiliul Județean Vaslui, organizează, pe 15 și 16 noiembrie 2024, Târgul Serviciilor Sociale, un eveniment dedicat promovării și consolidării serviciilor sociale destinate persoanelor vulnerabile din județ.\n\nÎn cadrul acestui târg, organizat în locații reprezentative din municipiile Vaslui și Bârlad, publicul va avea ocazia să interacționeze cu furnizori publici și privați de servicii sociale, care vor prezenta o gamă variată de soluții și activități. Evenimentul își propune să faciliteze un schimb activ de experiență și informații între profesioniști, beneficiari și publicul larg, prin organizarea de workshop-uri și ateliere de lucru interactive.\n\nRolul comunității în susținerea celor vulnerabili Scopul Târgului Serviciilor Sociale este de a sublinia importanța contribuției comunității în gestionarea problemelor sociale și de a prezenta modele de bune practici și instrumente utile pentru o abordare eficientă a acestora. Inițiativele prezentate în cadrul târgului sunt menite să ofere sprijin direct și informații utile atât specialiștilor din domeniu, cât și persoanelor aflate în nevoie.\n\nReprezentanții DGASPC Vaslui își exprimă încrederea că, prin varietatea activităților propuse, acest eveniment va avea un impact pozitiv asupra modului în care comunitatea înțelege și sprijină persoanele vulnerabile.",
  "metadata": {
    "original_file": "BZV_0138.html"
  }
}