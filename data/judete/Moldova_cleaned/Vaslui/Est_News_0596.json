{
  "title": "Un bărbat a provocat un incendiu în Palatul Parlamentului! Incendiatorul ar fi din județul Vaslui",
  "content": "Un bărbat a provocat un incendiu în Palatul Parlamentului! Incendiatorul ar fi din județul Vaslui\n\nÎn cursul zilei de astăzi, un bărbat a provocat un incendiu în Palatul Parlamentului. Incendiu a izbucnit într-un magazin aflat în zona de intrare a vizitatorilor de la Camera Deputaților. În consecință, aproximativ 300 de persoane au fost evacuate în urma incidentului de securitate, în timp ce bărbatul a reușit să fugă.\n\nPotrivit informațiilor publicate de presa centrală, polițiștii au reușit să îl identifice pe bărbat după câteva ore. Acesta este din Vaslui și are vârsta de 56 de ani. Poliția îl caută în continuare.\n\n„Din primele date rezultă că în instituție a fost un conflict spontan. Din datele pe care le avem la acest moment, persoana respectivă nu a aruncat cu substanța inflamabilă spre alte persoane, ci doar spre bunuri, iar incendiul a afectat doar bunuri. Persoanele care se aflau în zona respectivă nu au fost rănite. O echipă de cercetare complexă desfășoară investigații. Vrem în primul rând să depistăm persoana respectivă”, a spus Octavian Dan, purtător de cuvânt al Poliției Române.\n\nPotrivit reprezentanților Ministerului Afacerilor Interne, „distrugerea, degradarea sau aducerea în stare de neîntrebuințare a unui bun, săvârșită prin incendiere, explozie ori prin orice alt asemenea mijloc și dacă este de natură să pună în pericol alte persoane sau bunuri, se pedepsește cu închisoarea de la 2 la 7 ani”.",
  "metadata": {
    "original_file": "Est_News_0596.html"
  }
}