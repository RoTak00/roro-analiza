{
  "title": "Inspectoratul de Jandarmi Vaslui: Măsuri de securitate la bâlciul anual din municipiul Bârlad",
  "content": "Inspectoratul de Jandarmi Vaslui: Măsuri de securitate la bâlciul anual din municipiul Bârlad\n\nInspectoratul de Jandarmi Județean Vaslui, împreună cu Inspectoratul de Poliție al Județului Vaslui, Poliția Locală Bârlad și Inspectoratul pentru Situații de Urgență al Județului Vaslui, au dispus măsurile necesare pentru ca manifestările organizate cu prilejul Bâlciului Anual din municipiul Bârlad să se desfășoare în condiții de siguranță.\n\nEvenimentul tradițional se va desfășura până pe data de 29 august a.c. la Centrul de Afaceri „Tutova” din municipiul Bârlad. Accesul în spațiul destinat manifestării se realizează pe poarta situată pe latura de vest a locației, dinspre strada Metalurgiei.\n\nJandarmii vor fi prezenți zilnic în zona de desfășurare a bâlciului și vor acționa pentru asigurarea unui climat de ordine și siguranță, pentru prevenirea fenomenului contravențional și infracțional și pentru descurajarea persoanelor predispuse la comiterea de fapte antisociale.\n\nPentru ca toate persoanele care vor fi prezente la bâlci să poată petrece momente plăcute, fără incidente, Jandarmeria Vaslui recomandă:\n\nrespectați indicațiile forțelor de ordine; nu vă implicați în conflicte de orice natură; aveți grijă de bunurile personale; acordați atenție copiilor, în cazul în care sunteți însoțiți de aceștia; apelați la forțele de ordine pentru orice problemă de natură legală.",
  "metadata": {
    "original_file": "Est_News_0709.html"
  }
}