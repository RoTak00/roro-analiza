{
  "title": "Autoturism distrus de flăcări la Bârlad, ieșirea spre DN 11A - FOTO",
  "content": "Pompierii militari din cadrul Detașamentului Bârlad au intervenit în această seară pentru stingerea unui incendiu izbucnit la un autoturism aflat în deplasare, pe raza municipiului Bârlad, în zona ieșirii spre DN 11A.\n\nLa sosirea echipajului de intervenție, incendiul se manifesta prin ardere generalizată. Din fericire, conducătorul auto a reușit să se autoevacueze înainte ca flăcările să cuprindă întregul vehicul.\n\nPompierii au acționat rapid cu o autospecială de stingere cu apă și spumă, reușind să lichideze incendiul în câteva minute, însă autoturismul a fost distrus în proporție de aproximativ 90%.\n\nConducătorul auto a fost evaluat de echipajele de intervenție, dar nu a necesitat îngrijiri medicale.\n\nCauza probabilă a incendiului a fost stabilită ca fiind un scurtcircuit electric. Din fericire, nu au fost înregistrate victime, iar pompierii au reușit să împiedice extinderea incendiului.",
  "metadata": {
    "original_file": "BZV_0044.html"
  }
}