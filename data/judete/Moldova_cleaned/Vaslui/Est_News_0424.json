{
  "title": "Percheziții în Vaslui! Polițiștii cercetează modalitatea în care au fost emise certificate de încadrare în grad de handicap",
  "content": "Percheziții în Vaslui! Polițiștii cercetează modalitatea în care au fost emise certificate de încadrare în grad de handicap\n\nÎn cadrul operațiunii JUPITER, sub coordonarea Parchetului de pe lângă Înalta Curte de Casație și Justiție și Inspectoratului General al Poliției Române, la data de 23 octombrie 2024, polițiștii Serviciului de Investigare a Criminalității Economice, din cadrul Inspectoratului de Poliție Județean Vaslui, sub supravegherea procurorului din cadrul Parchetului de pe lângă Judecătoria Vaslui, au pus în aplicare 3 mandate de percheziție domiciliară, în municipiul Vaslui.\n\nÎn data de 23 octombrie 2024, polițiștii Serviciului de Investigare a Criminalităţii Economice Vaslui au pus în aplicare 3 mandate de percheziție, la sediul unei instituții publice și al unei clinici medicale, ambele din municipiul Vaslui.\n\nÎn această cauză sunt efectuate cercetări, sub supravegherea Parchetului de pe lângă Judecătoria Vaslui, sub aspectul săvârșirii infracțiunii de ”abuz în serviciu”, ”fals intelectual” și ”uz de fals”, fiind cercetată modalitatea în care au fost emise certificate de încadrare în grad de handicap.\n\nÎn urma punerii în executare a mandatelor de percheziție au fost identificate și ridicate documente ce pot servi la soluționarea cauzei.\n\nAncheta este în curs de desfășurare, fiind continuate cercetările în vederea stabilirii și probării întregii activități infracționale a tuturor persoanelor implicate și dispunerea măsurilor legale.\n\nActivitățile s-au desfășurat în contextul măsurilor luate la nivelul Poliției Române, pentru combaterea infracționalității de orice fel.",
  "metadata": {
    "original_file": "Est_News_0424.html"
  }
}