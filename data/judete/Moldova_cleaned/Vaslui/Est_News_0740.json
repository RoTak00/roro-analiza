{
  "title": "40 de juniori au fost premiați în cadrul programului de educație muzeală „Atelierul de vacanță”",
  "content": "40 de juniori au fost premiați în cadrul programului de educație muzeală „Atelierul de vacanță”\n\nSâmbătă, 17 august, începând cu ora 13.00, sala „Arta” a Muzeului Județean „Ștefan cel Mare” Vaslui a fost luată cu asalt de zeci de copii și părinți care au venit să participe la vernisajul expoziției și premierea programului de educație muzeală „Atelierul de vacanță”.\n\nÎn cadrul evenimentului, desfășurat cu ocazia Zilelor Culturale ale Municipiului Vaslui, au fost expuse cele mai frumoase lucrări realizate de către copiii care au fost prezenți la atelierele de creație pe parcursul celor patru săptămâni: icoană pe sticlă, picturi pe diferite suporturi – felii de lemn reciclat, piatră, bețe de înghețată, vase din lut, semne de carte țesute, păpuși din lavandă și felicitări realizate prin tehnica Quilling.\n\nAproximativ, 40 de juniori au fost premiați pentru consecvența cu care au participat la activități, pentru seriozitate, dar mai ales pentru talentul și creativitatea de care au dat dovadă. Aceștia au primit diplome de participare și premii din partea Muzeului Județean „Ștefan cel Mare” Vaslui și a Primăriei Municipiului Vaslui.\n\nLa finalul evenimentului, copiii și-au luat lucrările acasă. Organizatorii evenimentului au precizat că îi așteaptă pe cei mici la atelierele și activitățile viitoare care vor fi dedicate categoriilor lor de vârstă.",
  "metadata": {
    "original_file": "Est_News_0740.html"
  }
}