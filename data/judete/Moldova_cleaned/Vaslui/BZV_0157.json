{
  "title": "Accident rutier cu șase victime in zona Barlad. Cinci persoane au fost transportate la spital – FOTO",
  "content": "Un accident rutier grav s-a produs în urmă cu puțin timp în fața pensiunii Mira, unde trei autoturisme au intrat în coliziune, provocând rănirea a șase persoane. La fața locului au fost alocate de urgență o ambulanță SAJ C2 din Vaslui, două ambulanțe S.A.J B2 din Bârlad și o ambulanță ISU B2 tot din Bârlad, în vederea asigurării intervenției rapide și eficace.\n\nEchipele de salvare au constatat la sosire că toate cele șase persoane implicate erau conștiente și coerente. Cinci dintre acestea – trei bărbați și două femei, cu vârste între 23 și 33 de ani – au prezentat diverse traumatisme și contuzii, fiind transportate pentru îngrijiri medicale suplimentare la Spitalul Municipal din Bârlad. Cea de-a șasea persoană a refuzat transportul la spital, prezentând doar un atac de panică, conform primei evaluări efectuate la locul accidentului.\n\nAutoritățile au deschis o anchetă pentru a stabili cu exactitate circumstanțele producerii accidentului. Circulația în zonă a fost temporar îngreunată pe durata intervenției echipajelor de salvare, însă a fost reluată în condiții normale după finalizarea operațiunilor.",
  "metadata": {
    "original_file": "BZV_0157.html"
  }
}