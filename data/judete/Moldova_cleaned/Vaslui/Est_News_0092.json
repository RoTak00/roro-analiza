{
  "title": "Deficit la inițiativa privată! Tot mai puține afaceri intră pe piață în județul Vaslui",
  "content": "Deficit la inițiativa privată! Tot mai puține afaceri intră pe piață în județul Vaslui\n\nTot mai puțini vasluieni decid să își deschidă o afacere. Anul trecut, au fost înmatriculate 1.011 firme, mai puțin cu 13,14% față de perioada similară a anului precedent. Tot în anul trecut, în județul Vaslui și-au încetat activitatea 1.381 de firme. De altfel, în anii următori, prognozele oficiale indică pentru județul Vaslui cel mai mic PIB în raport cu celelalte județe din Moldova.\n\nÎn primele 11 luni ale anului, în județul Vaslui au fost înmatriculate în total 1.011 firme. Întreprinzătorii vasluieni au înmatriculat 806 SRL-uri, 129 de PFA-uri etc.\n\nComparativ cu perioada similară a anului trecut, când 1.164 de societăți au intrat pe piață, avem de a face cu o dinamica negativă de 13,14%.\n\nSpre comparație, în perioada ianuarie – noiembrie 2024, în județul Vaslui au fost radiate de la Registrul Comerțului 791 de firme. În aceeași perioadă au fost dizolvate 393 de firme. Nu în ultimul rând, în primele 11 luni ale anului trecut un număr de 241 de societăți comerciale și-au suspendat activitatea. În total, 1.425 de firme au ieșit de pe piață în cursul anului trecut.\n\nPotrivit datelor Oficiului Național al Registrului Comerțului, în perioada ianuarie – decembrie 2023, în județul Vaslui și-au încetat activitatea un număr total de 1.381 de firme.\n\nAstfel, au fost suspendate 251 de firme, iar alte 385 de societăți au fost dizolvate. În aceeași perioadă, au fost radiate din Registrul Comerțului 745 de societăți.\n\nPotrivit datelor Comisiei Naționale de Strategie și Prognoză, în anul 2027 prognozele oficiale indică pentru județul Vaslui un PIB în valoare de 19,3 miliarde de lei.\n\nÎn același an, valoarea produsului intern brut pentru celelalte județe din Regiunea Nord-Est va fi următoarea: Bacău – 43,6 miliarde de lei; Botoșani – 20,7 miliarde de lei; Iași – 77 miliarde de lei; Neamț – 30,6 miliarde de lei; Suceava – 39,1 miliarde de lei.\n\nPIB-ul este un indicator al activităţii de producţie la nivel de ţară sau regiune, fiind un instrument util pentru măsurarea şi compararea nivelului economic de dezvoltare.",
  "metadata": {
    "original_file": "Est_News_0092.html"
  }
}