{
  "title": "Concert omagial în memoria compozitorului și interpretului vasluian Marcel Iorga",
  "content": "Vineri, 8 noiembrie 2024, la ora 18.00, Centrul Cultural „Dimitrie Cantemir” din municipiul Vaslui va găzdui un concert omagial „Marcel Iorga”, în memoria compozitorului și interpretului vasluian Marcel Iorga. Intrarea la concertul de vineri este liberă, în limita locurilor disponibile, au anunțat organizatorii.\n\nPe scenă se vor afla pentru a cânta Aurelian Temișan, Aurel Niamțu, Alex Maxim, trupa Demisong, dar și copiii cărora maestrul le-a oferit piese minunate la concertele naționale și internaționale.\n\nCompozitorul Marcel Iorga a trecut în neființă în februarie 2022, la doar 66 de ani. Marcel Iorga s-a născut la Vaslui, în 25 octombrie 1955, și a făcut parte din promoția 1973 a Liceului de Muzică din Bacău. Prima piesă compusă de regretatul Marcel Iorga a fost în anul 1980. De-a lungul cariere, compozitorul a câștigat zeci de trofee.\n\n„Nu suntem siguri de propria noastră viață, nici de sănătate, nici de integritatea mentală. Ceea ce depinde, cu adevărat, de noi, este integritatea morală. Dumnezeu să-l ierte și să-l odihnească pe cel care a strecurat armonie în sufletele celor care s-au bucurat de experiența dânsului. Am nădejde că va cânta acolo, Sus, cu îngerii, pentru că îngerii știu să cânte cel mai bine”, spunea, în februarie 2022, la căpătâiul artistului episcopul Ignatie.",
  "metadata": {
    "original_file": "Est_News_0360.html"
  }
}