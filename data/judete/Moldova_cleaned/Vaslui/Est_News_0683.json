{
  "title": "A fost inaugurată centura ocolitoare a municipiului Bârlad",
  "content": "De astăzi, 29 august, se circulă pe centura ocolitoare a municipiului Bârlad. Investiția a fost inaugurată în prezenţa autorităţilor judeţene și este prima centură ocolitoare din județ dată în folosință.\n\n„Vreau să mulțumesc tuturor factorilor care au pus umărul la realizarea primei șosele de centură din cele trei pe care ni le dorim în județ. Stăruim să se materializeze și celelalte două. Vorbim de centura ocolitoare a municipiului Huși și centura ocolitoare a municipiului Vaslui. Vom pune umărul cu toții pentru realizarea drumului expres Tișița-Albița. Ne dorim mai mult decât un drum expres, dar în funcție de bugetul celor de la Ministerul Transporturilor poate vom reuși să mergem mai departe pentru a așeza așa cum trebuie ceea ce înseamnă tranzitul în județul nostru”, a precizat Ciprian-Ionuț Trifan, președintele Consiliului Județean Vaslui.\n\nLa rândul său, Dumitru Boroș, primarul municipiului Bârlad a afirmat că ziua de 29 august va rămâne o zi istorică pentru Bârlad.\n\n„Este cea mai mare investiţie de după 1989, investiţie care vine la pachet cu nişte beneficii atât pentru municipiul Bârlad, cât şi pentru cei care tranzitează din partea de nord a Moldovei, din Republica Moldova şi din partea de sud a ţării. Vom scăpa de traficul greu, vom avea posibilitatea să reglementăm traficul în interiorul Bârladului. Vor fi economii imense la bugetul local, pentru că traficul greu ne-a distrus timp de 34 de ani infrastructura”, a declarat Dumitru Boroș, primarul municipiului Bârlad.\n\nCentura ocolitoare a municipiului Bârlad are o lungime de 11,2 kilometri, valoarea investiţiei fiind de 132 de milioane de lei fără TVA.",
  "metadata": {
    "original_file": "Est_News_0683.html"
  }
}