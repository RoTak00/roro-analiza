{
  "title": "Acțiune IPJ Vaslui! Poliţiştii au ridicat peste 3800 de articole pirotehnice deținute fără drept",
  "content": "Acțiune IPJ Vaslui! Poliţiştii au ridicat peste 3800 de articole pirotehnice deținute fără drept\n\nInspectoratul de Poliţie Judeţean (IPJ) Vaslui continuă activitățile în cadrul acţiunii naţionale “PIROTEHNIC 2024”, pentru verificarea legalităţii desfăşurării operaţiunilor cu articole pirotehnice derulate de persoanele fizice şi juridice în perioada sărbătorilor de iarnă.\n\nLa data de 15 decembrie 2024, polițiștii specializați din cadrul Serviciului Arme, Explozivi și Substanțe Periculoase Vaslui, în cooperare cu polițiștii Serviciului Investigații Criminale Vaslui și Serviciului Criminalistic, cu sprijinul luptătorilor din cadrul Serviciului pentru Acțiuni Speciale Vaslui, au pus în aplicare 3 mandate de percheziție domiciliară, la locuințe din municipiul Vaslui și comuna Ferești, județul Vaslui, în două dosare penale aflate sub supravegherea Parchetului de pe lângă Judecătoria Vaslui.\n\nCu ocazia activităților desfășurate, poliţiştii au ridicat din locuințe, în vederea cercetării, peste 3800 de articole pirotehnice deținute fără drept, din categoriile F1, F2, P1, în valoare de peste 1.500 lei. Totodată, persoanele verificate nu erau autorizate conform legii nr. 126 din 1995 (modificată) privind regimul materiilor explozive.\n\nCercetările sunt continuate de polițiștii vasluieni sub aspectul săvârșirii infracțiunilor de ”efectuarea de orice operațiuni cu articole pirotehnice fără drept” și „comercializarea către publicul larg a articolelor pirotehnice destinate a fi utilizate de către pirotehnicieni”.\n\nÎn conformitate cu prevederile Legii nr. 126/1995, privind regimul materiilor explozive, articolele pirotehnice de divertisment se clasifică astfel :\n• a) categoria 1 – articole pirotehnice de divertisment, care prezintă un risc foarte scăzut, cu un nivel de zgomot neglijabil şi care sunt destinate utilizării în spaţii restrânse;\n• b) categoria 2, 3 şi 4 – articole pirotehnice de divertisment destinate utilizării în exterior şi exclusiv de către pirotehnicieni.\n\nTotodată, este interzisă deţinerea, utilizarea şi vânzarea, către publicul larg, a articolelor pirotehnice de divertisment din categoriile 2, 3 şi 4, a articolelor pirotehnice de scenă (T1 şi T2) şi a articolelor pirotehnice din categoria P2, din motive de ordine şi siguranţă publică, securitate şi pentru protecţia mediului.\n\nPersoanele fizice sau juridice autorizate pot folosi articole pirotehnice de divertisment numai cu luarea măsurilor de protejare a persoanelor, bunurilor, materialelor, animalelor şi a mediului.\n\nNu este permisă folosirea articolelor pirotehnice în următoarele situaţii:\n• între orele 24.00 şi 06.00, cu excepţia perioadelor autorizate, precum şi a evenimentelor de interes local, naţional sau internaţional, în baza aprobării autorităţilor locale;\n• la o distanţă mai mică de 50 de metri de construcţiile de locuinţe cu până la 4 niveluri şi la mai puţin de 100 de metri faţă de cele cu 4 niveluri ;\n• la o distanţă mai mică de 500 de metri de instalaţiile electrice de înaltă tensiune, de locurile de depozitare şi livrare a combustibililor lichizi sau solizi, de instalaţiile de gaze;\n• la o distanţă mai mică decât cea prevăzută de reglamentările în vigoare pentru obiectivele chimice şi petrochimice ori pentru alte obiective care prezintă pericol de incendiu sau explozie;\n• în locurile în care există riscul producerii de alunecări de teren, avalanşe sau căderi de pietre;\n• pe drumurile publice deschise circulaţiei rutiere, pe aleile pietonale şi în spaţiile deschise cu aglomerări de persoane;\n• la o distanţă mai mică de 500 de metri de păduri.\n\nÎn conformitate cu legislaţia în vigoare, este permisă organizarea de jocuri cu articole pirotehnice de divertisment din categoriile 3 şi 4 numai în condiţiile în care există acordul Primăriei, al Inspectoratului pentru Situaţii de Urgenţă Judeţean şi avizul Inspectoratului Judeţean de Poliţie pe a cărui rază se execută jocurile respective.\n\nOrice operaţiune cu articole pirotehnice, efectuată fără drept, constituie infracţiune şi se pedepseşte cu închisoare de la 3 luni la un an sau cu amendă.\n\nDe asemenea, comercializarea articolelor pirotehnice din categoria 1 şi P1 către persoane cu vârsta sub limita prevăzută de lege, respectiv 18 ani, precum şi comercializarea către publicul larg a articolelor pirotehnice destinate a fi utilizate de către pirotehnicieni, constituie infracţiuni şi se pedepsesc cu închisoare de la 3 luni la un an sau cu amendă.\n\nÎn perioada sărbătorilor de iarnă, le recomandăm părinţilor să supravegheze copiii cu atenţie, deoarece aceştia pot fi expuşi incidentelor survenite în urma folosirii necorespunzătoare a obiectelor de distracţie pe bază de amestecuri pirotehnice.\n\nToate articolele pirotehnice sunt imprevizibile şi periculoase. Folosirea lor necesită control şi supraveghere, dar şi responsabilitate sporită în privința respectării condiţiilor esenţiale de securitate.\n\nGazele obţinute în urma arderii acestora pot dăuna mediului încojurător. Înainte de a folosi produsele pirotehnice, studiaţi cu atenție instrucţiunile şi măsurile de securitate indicate pe ambalajul produsului.\n\nDe asemenea, vă sfătuim să folosiţi cu atenţie sporită articolele pirotehnice, pentru a evita producerea incendiilor nedorite sau a vătămărilor corporale.\n\nSIGURANȚA este mai frumoasă decât orice petardă,",
  "metadata": {
    "original_file": "Est_News_0159.html"
  }
}