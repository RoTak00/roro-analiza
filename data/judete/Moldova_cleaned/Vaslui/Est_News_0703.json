{
  "title": "Armă neletală și muniția aferentă, fără documente justificative, descoperite la intrarea în țară",
  "content": "În baza Acordului dintre Guvernul României și Guvernul R. Moldova, privind controlul coordonat, la verificările de frontieră din PTF Albița, a fost descoperit un pistol cu muniția aferentă pe care un bărbat cu cetățenie R. Moldova încerca să-l introducă în țară, deși nu era în posesia autorizației necesare deținerii și transportului acestuia.\n\nLa sfârșitul săptămânii trecute, în Punctul de Trecere a Frontierei Albiţa-ITPF Iaşi, s-a prezentat pentru efectuarea formalităţilor de control, pentru a intra în ţară, în calitate de pasager într-un autocar, un bărbat cu cetățenie Republica Moldova, în vârstă de 24 de ani.\n\nÎn baza Acordului dintre Guvernul României și Guvernul R. Moldova privind controlul coordonat și în baza profilului de risc stabilit, s-a procedat la efectuarea unei verificări amănunţite asupra mijlocului de transport şi persoanelor. Cu această ocazie, echipa comună de control, formată din polițist de frontieră și lucrător vamal, a descoperit asupra tânărului un pistol din categoria armelor neletale, calibru 4,5 mm, un încărcător, precum și muniția aferentă (126 bile metalice și 11 butelii de gaz) pentru care nu deținea autorizația necesară deținerii și transportului.\n\nCu privire la cele constatate, bărbatul a declarat că a achiziționat arma și muniția, fără să i se fi cerut vreo autorizație, motiv pentru care a fost convins că nu are nevoie de alte documente pentru deținere și transport.\n\nConform prevederilor legale, arma și muniția aferentă acesteia au fost ridicate în vederea continuării și definitivării cercetărilor. În cauză, polițiștii de frontieră efectuează cercetări sub aspectul săvârșirii infracțiunii de nerespectarea regimului armelor și munițiilor.",
  "metadata": {
    "original_file": "Est_News_0703.html"
  }
}