{
  "title": "Un bărbat din Republica Moldova a testat vigilența polițiștilor de frontieră și s-a ales cu dosar penal",
  "content": "Un bărbat din Republica Moldova a testat vigilența polițiștilor de frontieră și s-a ales cu dosar penal\n\nPoliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat din R.Moldova care a prezentat la controlul de frontieră documente falsificate pentru autoturismul pe care îl conducea.\n\nÎn data de 12 octombrie a.c., în jurul orei 03.30, în Punctul de Trecere a Frontierei Albița/I.T.P.F. Iaşi, s-a prezentat pentru efectuarea formalităţilor de control, pentru a intra în ţară, un bărbat din R.Moldova, în vârstă de 37 de ani, care conducea un autoturism înmatriculat în Republica Moldova.\n\nExistând suspiciuni cu privire la autenticitatea asigurării auto tip Carte Verde prezentate la control pentru autoturism, colegii noştri au procedat la efectuarea de verificări specifice, în urma cărora au constatat că documentul prezentat nu îi corespunde acestuia, fiind falsificat prin imprimarea datelor autoturismului peste datele unui alt autovehicul.\n\nPoliţiştii de frontieră efectuează cercetări în cauză sub aspectul săvârşirii infracţiunii de uz de fals.",
  "metadata": {
    "original_file": "Est_News_0467.html"
  }
}