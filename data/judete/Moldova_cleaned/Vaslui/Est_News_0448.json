{
  "title": "Polițiștii au reținut un bărbat din comuna Iana. Agresorul a lovit o persoană cu o sabie",
  "content": "Poliţiştii Secției 8 Poliție Rurală Iana, din cadrul Poliției Municipiului Bârlad, au reținut un bărbat, în vârstă de 30 de ani, din comuna Iana, județul Vaslui, bănuit de săvârșirea infracțiunilor de lovire sau alte violențe și tulburarea ordinii și liniștii publice.\n\nPolițiștii Secției 8 Poliție Rurală Iana au probat activitatea infracțională a unui bărbat, în vârstă de 30 de ani, bănuit că ar fi tulburat ordinea și liniștea publică și ar fi agresat un alt bărbat, în vârstă de 43 de ani, din comuna Gherghești, județul Vaslui, la data de 10 octombrie 2024, în comuna Gherghești.\n\nÎn urma cercetărilor efectuate, polițiștii au stabilit că, în aceeași zi, la ora 19.40, în zona unui local de alimentație publică din localitatea Lunca, comuna Gherghești, pe fondul consumului de alcool și a unui conflict spontan, bărbatul cercetat ar fi tulburat ordinea și liniștea publică, provocând scandal, și ar fi agresat persoana vătămată, lovind-o cu un obiect tăietor (sabie).\n\nÎn urma agresiunii, victima a suferit leziuni ce necesită 35-40 de zile de îngrijiri medicale, pentru vindecare.\n\nLa data de 15 octombrie 2024, ca urmare a administrării probatoriului, polițiștii bârlădeni au luat față de bărbatul cercetat măsura reținerii, pe o perioadă de 24 de ore. Acesta a fost prezentat judecătorului de drepturi și libertăți, din cadrul Judecătoriei Bârlad, la propunerea Parchetului de pe lângă Judecătoria Bârlad, care a dispus măsura preventivă a arestării preventive, pentru 30 de zile.",
  "metadata": {
    "original_file": "Est_News_0448.html"
  }
}