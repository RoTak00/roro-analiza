{
  "title": "Prins la vamă! Numere de înmatriculare provizorii, cu valabilitate limitată doar pe teritoriul Germaniei",
  "content": "Poliţiştii de frontieră din cadrul Punctului de Trecere a Frontierei Albița efectuează cercetări în privinţa unui bărbat cu cetăţenie R.Moldova care a fost depistat conducând un autoturism ce nu avea drept de circulaţie pe drumurile publice din România.\n\nÎn data de 15 noiembrie a.c., în jurul orei 13.20, în Punctul de Trecere a Frontierei Albița-ITPF Iaşi, s-a prezentat pentru efectuarea formalităţilor de control, pentru a ieși din ţară, un bărbat cu cetățenie R.Moldova, în vârstă de 34 de ani, care conducea un autoturism, cu număr de înmatriculare specific Germaniei.\n\nLa controlul de frontieră, în urma verificării documentelor prezentate la control pentru autoturism, colegii noştri au constatat că acesta are atribuite numere de înmatriculare provizorii, cu valabilitate limitată doar pe teritoriul Germaniei.\n\nCu privire la cele constatate, bărbatul a declarat că nu avea cunoştinţă despre faptul că nu are drept de circulaţie pe drumurile publice din România cu autoturismul în cauză.\n\nPoliţiştii de frontieră efectuează cercetări în cauză sub aspectul săvârşirii infracţiunii de conducerea pe drumurile publice a unui vehicul înmatriculat în alt stat care nu are drept de circulaţie în România, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0299.html"
  }
}