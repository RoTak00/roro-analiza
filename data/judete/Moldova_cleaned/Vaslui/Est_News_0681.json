{
  "title": "Măsuri pentru salvarea fermelor agricole! Despăgubiri pentru secetă și un mecanism pentru asigurarea culturilor",
  "content": "Fermierii afectați de secetă vor beneficia de un set de măsuri pentru a putea continua activitatea de producție.\n\nUna din măsuri vizează acordarea unor despăgubiri pentru culturile compromise de seceta pedologică. Se are în vedere acordarea unor despăgubiri în cuantum de 1.000 de lei/hectar înainte de începerea lucrărilor de toamnă.\n\nDe asemenea, pentru producătorii agricoli va fi creat un mecanism agreat cu Autoritatea de Supraveghere Financiară de asigurare din partea statului a unei suprafeţe de circa 7 milioane de hectare cu o primă de asigurare în valoare de 3.000 lei pentru fiecare hectar.\n\nPierderile pe care fermierii locali le contabilizează sunt deja între 3.500 și 4.500 de lei/hectar. Spre exemplu, înainte de acest episod de caniculă producția prognozată la floarea soarelui era de 3.000-3.500 kilograme/hectar, dar în prezent aceasta s-a diminuat la sub 1.000 de kilograme/hectar.\n\n„Falimentul este prezent în fermele agricole, iar agricultorii rămân pe drumuri. Plantele mor din cauza arșiței, iar de două săptămâni nu este nici rouă. Nu avem nici apă pentru irigat, iar culturile de primăvară sunt calamitate 100%” , a spus Florin Platon, un fermier local.\n\nLa nivelul județului Vaslui sunt însămânțate cu porumb și floarea soarelui 132.000 de hectare, ceea ce înseamnă 45% din suprafața arabilă a județului.",
  "metadata": {
    "original_file": "Est_News_0681.html"
  }
}