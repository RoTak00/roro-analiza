{
  "title": "Poliția încadrează în categoria FAKE NEWS informațiile online false cu privire la crime și infracțiuni în Vaslui și Bârlad!",
  "content": "Într-una din postări, internauții sunt avertizați că un pușcăriaș a evadat de la Penitenciarul din Vaslui, încerca ușile de la apartamente în municipiul reședință și chiar a intrat peste oameni în casă. Se spune, de asemenea, că dimineață a ajuns în Bârlad și, pe la 9.30, a omorât o fată, a fugărit șase copii, dintre care patru fete, la scara nr. 3, iar seara a înjunghiat un adolescent de 16 ani în spate. Postarea continuă la fel de alarmant: „Recent, a fost văzut la blocul CFR atacând pe cineva, omoară pe cine prinde…”.\n\nÎntr-o altă postare, se scrie că a fost un accident tragic în zona Muzeului „Vasile Pârvan” Bârlad, în sensul că un băiat de 16 ani a fost înjunghiat în spate, iar că Poliția spune că ar fi fapta unui criminal.\n\n„Cu privire la informațiile apărute în spațiul public, pe rețelele de socializare, Compartimentul de Relații Publice, din cadrul Inspectoratului de Poliție Județean Vaslui, este abilitat să comunice următoarele:\n\nÎn urma verificărilor efectuate la nivelul Inspectoratului de Poliție Județean Vaslui, nu au fost înregistrate sesizări cu privire la aspectele menționate în postările distribuite pe rețelele de socializare, aceste informații făcând parte din categoria FAKE NEWS.\n\nDe asemenea, conducerea Inspectoratului de Poliție Județean (IPJ) Vaslui a dispus efectuarea de verificări, pentru identificarea persoanelor care au realizat și distribuit aceste fotografii și luarea măsurilor legale împotriva acestora”, precizează IPJ Vaslui într-un comunicat de presă.",
  "metadata": {
    "original_file": "Est_News_0454.html"
  }
}