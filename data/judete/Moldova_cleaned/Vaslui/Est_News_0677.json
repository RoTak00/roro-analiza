{
  "title": "„Noaptea muzeelor la sate” s-a desfășurat și în județul Vaslui",
  "content": "Cea de-a doua ediție a evenimentului național „Noaptea muzeelor la sate” s-a desfășurat și în două localități din județul Vaslui. Este vorba despre localitățile Sauca, comuna Laza, și Bălteni, comuna Bălteni.\n\nMuzeul Sătesc din Sauca a propus vizitatorilor în acest an expoziții de ștergare și coveți. De asemenea, profesorul Vasile Ilie a prezentat „Povestea satelor din comuna Laza”.\n\nAtât ștergarele tradiționale, cât și covețile sunt lucrate în gospodăriile localnicilor din Sauca, care au intrat în patrimoniul muzeului, coordonat de Rodica Bulboacă.\n\n„Am expus ştergare cu multiple întrebuinţări, de uz casnic, pentru împodobirea interiorului locuinţei, folosite la evenimentele importante din viaţă, precum naşterea, nunta sau înmormântarea, atent lucrate, împodobite cu diverse motive decorative: geometrice, vegetale, florale, avimorfe, zoomorfe şi antropomorfe, în nuanţe specifice zonei noastre”, a spus Rodica Bulboacă.\n\nÎn „Colțișorul meu de Altădată” de la Bălteni, participanții au avut parte de o șezătoare tradițională, unde au depănat amintiri la lumina lămpii, au învățat de la bătrânii satului tainele meșteșugăritului, au degustat din produsele tradiționale și au vizionat un film cu tematică rurală.\n\n„Mă bucur să văd în ambele locații participanți din diferite generații, în care s-a vorbit despre trecut, pentru a ne construi viitorul. E o dovadă a faptului că nu trebuie să ne pierdem identitatea, reușind să punem în valoare patrimoniul cultural rural. Atât la Bălteni, cât și la Laza au fost expuse obiecte inestimabile din cele două localități, mai puțin văzute, dar foarte valoroase, care scot în evidență zestrea satului vasluian, una valoroasă din punct de vedere istoric și sentimental”, a precizat Ciprian-Ionuț Trifan, președintele Consiliului Județean Vaslui.",
  "metadata": {
    "original_file": "Est_News_0677.html"
  }
}