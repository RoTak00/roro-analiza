{
  "title": "Peste 1.300 kg de miez de nucă, fără documentație vamală, descoperite la controlul de frontieră",
  "content": "Peste 1.300 kg de miez de nucă, fără documentație vamală, descoperite la controlul de frontieră\n\nEchipa comună de control din cadrul Punctului de Trecere a Frontierei Albiţa a descoperit, ascunsă şi nedeclarată, în scopul sustragerii de la controlul vamal, disimulată printre marfa transportată legal de un bulgar, peste 1.300 kg de miez de nucă, fără documentație vamală. Întreaga cantitate a fost confiscată, iar firma importatoare, amendată.\n\nÎn ziua de 02 decembrie a.c, în jurul orei 22.30, în Punctul de Trecere a Frontierei Albiţa – ITPF Iaşi, s-a prezentat pentru efectuarea formalităţilor de control, pentru a intra în ţară, pasager într-un camion, un cetățean bulgar, în vârstă de 54 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport şi persoanei, ocazie cu care echipa comună de control, formată din poliţişti de frontieră şi lucrători vamali a descoperit, ascunsă şi nedeclarată, în scopul sustragerii de la controlul vamal, disimulată printre marfa transportată legal, cantitatea de 57 de saci, ce conțineau 1.375 Kg de miez de nucă, fără a deține documentație vamală pentru acest produs.\n\nConform prevederilor legale, a fost luată măsura cofiscării întregii cantități de miez de nucă descoperite, în valoare totală de 34.375 de lei și sancţionarea contravenţională a firmei importatoare, reprezentată legal prin cetățeanul bulgar prezent la controlul de frontieră, cu amendă în valoare de 20.000 de lei.",
  "metadata": {
    "original_file": "Est_News_0229.html"
  }
}