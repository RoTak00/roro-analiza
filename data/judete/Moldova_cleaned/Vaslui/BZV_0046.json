{
  "title": "Incendiu de locuinta in localitatea vasluiana Frasinu - FOTO",
  "content": "Pompierii militari din cadrul Punctului de Lucru Ivănești și al Detașamentului Vaslui au intervenit cu două autospeciale de stingere cu apă și spumă, pentru limitarea și lichidarea unui incendiu izbucnit într-o locuință din localitatea Frasinu, comuna Poienești. \n\n La sosirea echipajelor de intervenție, incendiul se manifesta cu violență la nivelul acoperișului, într-o bucătărie și un hol, existând pericolul de propagare la întregul imobil, precum și la două autoturisme parcate în apropiere. Proprietarul casei a reușit să se autoevacueze, acesta neavând nevoie de îngrijiri medicale. \n\n Din interiorul bucătăriei cuprinse de flăcări, pompierii au scos o butelie în flăcări, astfel fiind eliminat pericolul unei eventuale explozii. \n\n După aproximativ o oră și jumătate de luptă cu flăcările, incendiul a fost lichidat în limitele găsite, fiind salvate trei dintre camerele casei, o parte din acoperiș, precum și cele două autoturisme aflate în pericol. \n\n Au ars circa 40 metri pătrați acoperiș pe astereală din lemn, o bucătărie, un hol, trei televizoare, diverse piese de mobilier și aparate electrocasnice, precum și bunuri textile ori din material plastic. \n\n Cauza probabilă de izbucnire a incendiului a fost jarul căzut dintr-o sobă cu acumulare de căldură.",
  "metadata": {
    "original_file": "BZV_0046.html"
  }
}