{
  "title": "Decana de vârstă a comunei Tătărăni, Tinca lui Hristache Baciu, s-a stins din viață la 105 ani – FOTO",
  "content": "Comunitatea din Tătărăni, comuna situată la doar câțiva kilometri de municipiul Huși, este în doliu după trecerea în neființă a decanei de vârstă a comunei, Tinca lui Hristache Baciu, cunoscută cu afecțiune drept „tanti Tinca din localitatea Valea lui Bosie”. Anunțul trist a fost făcut de primarul comunei Tătărăni, într-o postare pe rețelele de socializare.\n\n„Cu adâncă tristețe în suflet, vă anunțăm că, modelul nostru de bunătate, calm și înțelegere, tanti Tinca lui Hristache Baciu din Valea lui Bosie, a încetat din viață astăzi, la câteva zile după ce a împlinit frumoasa vârstă de 105 ani! Drum lin către îngeri, mamaie! Dumnezeu s-o ierte și s-o odihnească în pace!”, a transmis edilul.\n\nTinca lui Hristache Baciu era apreciată de întreaga comunitate pentru înțelepciunea și blândețea sa, fiind un adevărat reper de longevitate și reziliență. Viața ei îndelungată a fost marcată de evenimente istorice și transformări sociale, rămânând însă mereu conectată la valorile tradiționale ale comunității.\n\nPrin dispariția sa, comuna Tătărăni pierde nu doar cea mai vârstnică locuitoare, ci și un simbol al statorniciei și al spiritului comunitar. Înmormântarea va avea loc în zilele următoare, iar familia și apropiații se pregătesc să-i aducă un ultim omagiu.",
  "metadata": {
    "original_file": "BZV_0279.html"
  }
}