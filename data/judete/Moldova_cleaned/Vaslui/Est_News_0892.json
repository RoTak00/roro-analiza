{
  "title": "Misiune dificilă pentru pompierii vasluieni! Ardere generalizată într-o locuință din localitatea Focșeasca",
  "content": "Pompierii vasluieni au intervenit cu trei autospeciale de stingere cu apă, pentru limitarea și lichidarea unui incendiu izbucnit într-o locuință mansardată din localitatea Focșeasca, comuna Tăcuta. Până la sosirea echipajelor de intervenție formate din pompieri militari, voluntarii din cadrul SVSU Tăcuta au încercat să împiedice extinderea flăcărilor spre alte construcții.\n\nLa sosirea echipajelor de intervenție, incendiul se manifesta prin ardere generalizată la nivelul întregii locuințe și exista pericolul de propagare la o anexă gospodărească și un saivan pentru animale. Pompierii au acționat pe două sectoare de intervenție, primul sector, pentru limitarea și lichidarea incendiului, iar cel de-al doilea sector, pentru protecția bunurilor aflate în pericol. După aproximativ două ore, incendiul a fost lichidat, nefiind înregistrate victime.\n\nPompierii au salvat anexa gospodărească și saivanul pentru animale, însă mare parte din locuință a fost degradată. Au ars aproximativ 140 metri liniari acoperiș, precum și peste 100 metri pătrați din locuinţă.\n\nCel mai probabil, incendiul a fost generat de scânteile sărite de la un coș de fum (sistem de evacuare a fumului și gazelor fierbinți care nu era prevăzut cu protecție parascântei) al unei bucătării de vară. Coșul de fum era amplasat la o distanță de aproximativ jumătate de metru de casă.",
  "metadata": {
    "original_file": "Est_News_0892.html"
  }
}