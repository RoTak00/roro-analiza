{
  "title": "Autoturism furat din Italia, oprit la Albița",
  "content": "Poliţiştii de frontieră din Punctul de Trecere a Frontierei Albița au descoperit la controlul de frontieră şi reținut pentru continuarea cercetărilor un autoturism care figura în bazele de date ca fiind furat din Italia.\n\nLa sfârșitul săptămânii trecute, în Punctul de Trecere a Frontierei Albiţa-ITPF Iaşi, s-a prezentat pentru efectuarea formalităţilor de control necesare trecerii frontierei, un bărbat cu cetățenie italiană și Republica Moldova, în vârstă de 46 de ani, care conducea un autoturism, înmatriculat în Italia.\n\nExistând suspiciuni cu privire la situaţia juridică a autoturismului, colegii noștri au efectuat verificări suplimentare, ocazie cu care au constatat că acesta figurează în bazele de date ca fiind bun căutat pentru confiscare, semnalare introdusă de autoritățile din Italia.\n\nCu privire la aspectele constatate, bărbatul a declarat că a achiziționat autovehiculul din Italia, contra sumei de 18.000 de euro și că nu are cunoștință despre faptul că autovehiculul este furat sau implicat în vreun litigiu.\n\nPoliţiştii de frontieră efectuează cercetări în cauză pentru săvârşirea infracţiunii de furt, iar autoturismul, în valoare de 200.000 de lei, a fost reținut în vederea continuării cercetărilor.",
  "metadata": {
    "original_file": "Est_News_0691.html"
  }
}