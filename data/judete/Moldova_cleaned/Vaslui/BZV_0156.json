{
  "title": "Incendiu la un autocamion pe DN24, între localitatile vasluiene Solești și Miclești - FOTO",
  "content": "Astăzi, pompierii militari din cadrul Inspectoratului pentru Situații de Urgență Vaslui au intervenit rapid pentru stingerea unui incendiu izbucnit la un autocamion încărcat cu lemne de foc și balast, aflat în deplasare pe Drumul Național 24, între localitățile Solești și Miclești. Incendiul a fost semnalat după ce șoferul autocamionului, simțind un miros puternic de fum, a oprit vehiculul și s-a autoevacuat în siguranță.\n\nDouă autospeciale de stingere cu apă și spumă au fost mobilizate de ISU Vaslui pentru a lichida incendiul, fiind sprijinite și de un echipaj al Serviciului de Ambulanță Județean Vaslui. La sosirea echipelor de intervenție, incendiul se manifesta deja prin ardere generalizată, iar camionul era cuprins de flăcări.\n\nPompierii au reușit să controleze și să stingă incendiul în aproximativ zece minute. Din fericire, nu s-au înregistrat victime, însă pagubele materiale sunt considerabile: vehiculul a fost avariat în proporție de peste 80%.\n\nDin primele cercetări, se pare că incendiul a fost provocat de un scurtcircuit electric.",
  "metadata": {
    "original_file": "BZV_0156.html"
  }
}