{
  "title": "Plata contribuției de asigurări sociale se poate face începând cu 17 ianuarie 2025",
  "content": "Plata contribuției de asigurări sociale se poate face începând cu 17 ianuarie 2025\n\nÎn perioada 3-17 ianuarie 2025, se derulează, la nivel central, procedura de actualizare a parametrilor pentru anul 2025 din aplicația – Sistemul informatic al contribuțiilor de asigurări sociale.\n\nAstfel, în această perioadă se pot încheia contracte de asigurări sociale dar nu se pot face operațiuni informatice privind plata contribuției de asigurări sociale datorată de asigurații cu contract de asigurare și nici modificări la contractele de asigurări sociale încheiate.\n\nÎncepând cu 1 ianuarie 2025, salariul de bază minim brut pe țară garantat în plată crește la 4.050 lei. Astfel, începând cu acceași dată, nivelul minim al venitului lunar asigurat înscris în contractul de asigurare socială încheiat cu casa de pensii este de 4.050 lei, iar cuantumul contribuției de asigurări sociale aferent acestui venit este de 1.013 lei.\n\nDin inițiativa casei teritoriale de pensii, prin notificarea asiguratului, se vor modifica toate veniturile asigurate înscrise în contractele de asigurare socială al căror nivel se situează sub nivelul minim de 4.050 lei.\n\n„Noua valoare de 4.050 lei nu are implicațiipentru contractele de asigurare socială cu asigurare retroactivă, încheiate până la data de 1 ianuarie 2025, în baza art. 6, alin. (3) din Legea nr.360/2023 privind sistemul public de pensii”, precizează reprezentanții Casei Naționale de Pensii.",
  "metadata": {
    "original_file": "Est_News_0112.html"
  }
}