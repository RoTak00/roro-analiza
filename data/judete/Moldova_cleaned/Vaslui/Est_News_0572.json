{
  "title": "O șoferiță, un microbuz și un cumul de infracțiuni",
  "content": "Poliţiştii de frontieră din cadrul Punctului de Trecere a Frontirei Albiţa efectuează cercetări cu privire la o femeie cu cetăţenie română și Republica Moldova care s-a prezentat la controlul de frontieră cu un autoturism neîmatriculat şi cu un certificat de înmatriculare fals.\n\nÎn ziua de 22 septembrie a.c, în jurul orei 23.00, în Punctul de Trecere a Frontierei Albiţa – ITPF Iaşi, s-a prezentat pentru efectuarea formalităţilor de control, pentru a ieşi din ţară, o femeie cu cetățenie română și Republica Moldova, în vârstă de 41 de ani, conducând un microbuz, cu număr de înmatriculare specific Olandei.\n\nLa controlul de frontieră, existând suspiciuni cu privire la starea de înmatriculare a autovehiculului în cauză, colegii noştri au procedat la efectuarea de verificări suplimentare, în urma cărora au constatat că acesta a fost radiat din circulaţie, iar în prezent nu figurează a fi înmatriculat de către autoritățile din Olanda sau de un alt stat. De asemenea, în urma verificărilor specifice efectuate s-a stabilit că certificatul de înmatriculare, prezentat la controlul de frontieră pentru microbuz, nu îndeplinește condițiile de formă și fond ale unui document autentic, fiind fals.\n\nCu privire la aspectele constatate, femeia a declarat că a achiziționat autovehiculul dintr-un parc auto din Olanda, ocazie cu care a intrat în posesia documentelor prezentate la control și că nu are cunoștință despre faptul că acestea ar fi false ori falsificate.\n\nÎn cauză, poliţiştii de frontieră efectuează cercetări sub aspectul săvârşirii infracţiunilor de conducerea pe drumurile publice a unui vehicul neînmatriculat, punerea în circulaţie sau conducerea pe drumurile publice a unui vehicul cu număr fals de înmatriculare, uz de fals și fals material în înscrisuri oficiale, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0572.html"
  }
}