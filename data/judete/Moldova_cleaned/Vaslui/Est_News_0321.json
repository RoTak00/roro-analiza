{
  "title": "Comisarii de mediu avertizează: Arderile resturilor vegetale în aer liber sunt interzise!",
  "content": "În doar patru ore, comisarii de mediu au identificat 11 arderi de resturi vegetale în aer liber. Această practică dăunează grav mediului înconjurător și sănătății oamenilor, eliberând particule nocive și gaze toxice în atmosferă. Conform legislației în vigoare, astfel de arderi sunt interzise!\n\n„Recomandăm utilizarea altor metode ecologice pentru gestionarea resturilor vegetale, precum compostarea, care contribuie la fertilizarea solului fără efecte negative asupra calității aerului. Facem apel la cetățeni să respecte reglementările de mediu și să contribuie la protejarea aerului pe care îl respirăm cu toții. Garda de Mediu Vaslui va continua să monitorizeze și să sancționeze toate activitățile care încalcă normele de mediu”, au precizat reprezentații Gărzii de Mediu Vaslui.\n\nÎn ultima perioadă, Garda de Mediu Vaslui a aplicat 5 amenzi de câte 15.000 lei pentru persoane fizice care au ignorat legislația și au poluat aerul cu fum toxic. Arderea frunzelor și a altor resturi vegetale nu este doar o alegere greșită pentru mediul înconjurător, ci și o încălcare gravă a legii.\n\nÎn luna octombrie 2024, Garda de Mediu Vaslui a derulat 99 de controale, fiind aplicate 38 de sancțiuni. Valoarea amenzilor se ridică la suma de 443,500 lei. În primele zece luni ale acestui an, vasluienii au formulat 237 de sesizări. Cele mai multe pângeri vizează aruncarea la întâmplare a deșeurilor, calitatea apei, aerului etc.",
  "metadata": {
    "original_file": "Est_News_0321.html"
  }
}