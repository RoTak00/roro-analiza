{
  "title": "CSM Vaslui a trecut de SCM Politehnica Timişoara cu 27-24",
  "content": "CSM Vaslui a trecut de SCM Politehnica Timişoara cu 27-24, având cei mai buni jucători în Florin Acatrinei, cu 8 goluri, şi Dominik Gal, cu 6 goluri. Portarul Adrian-Ioan Ţenghea a avut 17 intervenţii. Cu acest rezultat vasluienii urcă pe locul 9 în Liga Zimbrilor.\n\nDupă o primă repriză echilibrată, în care niciuna dintre echipe nu a reușit să aibă un avantaj mai mare de două goluri, vasluienii au intrat la vestiare în avantaj, apărându-se mai bine și cu un portar, Adrian Țenghea, în mare formă. În cea de-a doua parte, el a avut alte câteva parade, care au încântat tribunele, la sfârșitul meciului contabilizând 17 mingi blocate din 41 de aruncări.\n\nEchilibrul s-a rupt de la scorul 15-15, CSM reușind o desprindere la 20-17, diferența fiind menținută până la fluierul final, chiar dacă oaspeții au egalat cu zece minute înainte de final, scor 21-21.\n\nVictoria, cu scorul final 27-24, clasează echipa vasluiană pe poziția a 9-a a clasamentului Ligii Zimbrilor, cu 9 puncte, iar etapa viitoare va evolua în deplasare, cu CSM Focșani.\n\nVictoria i-a fost dedicată și sărbătoritului zilei, Eduard Cioată, care a fost purtat pe brațe la final de către colegi, cântându-i „La mulți ani!”.",
  "metadata": {
    "original_file": "Est_News_0450.html"
  }
}