{
  "title": "În cartierul Moara Grecilor din municipiul Vaslui au început lucrările de modernizare a mai multor străzi",
  "content": "În cartierul Moara Grecilor din municipiul Vaslui au început lucrările de modernizare a mai multor străzi\n\nÎn cartierul Moara Grecilor au început lucrările de modernizare a mai multor străzi. Este vorba de implementarea proiectului de canalizare pluvială, amenajare trotuare, montare borduri și amenajare carosabil (pe o lungime de aproximativ 11 km). Investiția vizează mai multe străzi: Crișan, Combinelor, Acad. C-tin Motaș, Acad. Gh. Vrânceanu, Ghiocelului, Poștei, Stejar, Semănătorilor, G. Topârceanu, Războieni, Grigore Moisil, I. Iancu Lefter, Badea Cârțan, Veronica Micle, Iuliu Maniu, Octavian Mărculescu, Octavian Goga, V. I. Popa, Emil Cojocaru, Theodor Dragu, Aleea Bloc.\n\nLucrările se derulează după finalizarea și recepția lucrărilor de extindere rețele de apă și canalizare menajeră din cartierul Moara Grecilor (de pe străzile Luca Arbore, Oituz, General Ioan Rășcanu, Gh. Roșca Codreanu și Păcurari).\n\n„Valoarea totală a lucrărilor este de peste 28 milioane de lei. Finanțarea se realizează prin Programul Național de Investiții “Anghel Saligny”, susținut de Ministerul Dezvoltării, Lucrărilor Publice și Administrației. Activitatea va continua atâta vreme cât permit condițiile meteorologice”, au precizat reprezentanții Primăriei Vaslui.",
  "metadata": {
    "original_file": "Est_News_0207.html"
  }
}