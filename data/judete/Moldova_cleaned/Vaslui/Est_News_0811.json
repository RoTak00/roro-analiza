{
  "title": "Jandarmii din zona Gării Vaslui au depistat un bărbat urmărit național pentru furt calificat",
  "content": "Jandarmii din zona Gării Vaslui au depistat un bărbat urmărit național pentru furt calificat\n\nLuni, 29 iulie, în jurul orei 22.30, jandarmii aflați în patrulare în zona gării din municipiul Vaslui au observat un bărbat aflat sub influența băuturilor alcoolice care, la vederea forțelor de ordine, a manifestat un comportament neadecvat și suspect.\n\nÎn urma legitimării persoanei și verificării acesteia în aplicația eDAC, jandarmii au descoperit că bărbatul era urmărit național, având un mandat de executare a unei pedepse de 2 ani cu închisoarea pentru săvârșirea a două infracțiuni de furt calificat comise în județul Bacău.\n\nBărbatul a fost imediat condus la sediul Poliției Municipiului Vaslui, unde a fost preluat de polițiști pentru continuarea verificărilor și procedurilor legale necesare.",
  "metadata": {
    "original_file": "Est_News_0811.html"
  }
}