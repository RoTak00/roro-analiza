{
  "title": "Incendiu în apropierea Stației de Epurare din Bârlad! Au luat foc resturi vegetale și gunoi menajer",
  "content": "Pompierii bârlădeni intervin cu toate forțele pentru limitarea și lichidarea unui incendiu izbucnit în apropierea Stației de Epurare a municipiului Bârlad, la un depozit de gunoi și resturi vegetale. Incendiul se manifestă pe aproximativ un hectar, însă volumul de resturi vegetale și gunoi menajer cuprins de flăcări se apropie de 1.000 metri cubi. Efectivele de pompieri au fost astfel dispuse pentru a putea proteja, pe cât posibil, atât stația de epurare, cât și depozitele CUP (Compania de Utilități Publice) Bârlad.\n\nIncendiul a fost localizat, însă stratul de gunoi amestecat cu pământ este unul destul de gros, de aproximativ șase metri. Vântul si-a schimbat direcția, însă nu sunt puse în pericol obiectivele din apropiere. Din cauza schimbării direcției vântului este foarte posibil ca înspre oraș să fie transportat/adus foarte mult fum.\n\nIntervenția va dura destul de mult, fiind necesare cantități foarte mari de apă.",
  "metadata": {
    "original_file": "Est_News_0881.html"
  }
}