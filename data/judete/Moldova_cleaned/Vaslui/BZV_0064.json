{
  "title": "Accident rutier la ieșirea din Huși: Un BMW înmatriculat în Ucraina a acroșat o dubiță, provocând pagube materiale - FOTO",
  "content": "În această dimineață, pe Drumul Național 24B, la ieșirea din municipiul Huși spre Vama Albița, a avut loc un accident rutier în care au fost implicate un autoturism BMW cu numere de Ucraina și o dubiță care circula regulamentar.\n\nPotrivit primelor informații, șoferul BMW-ului a pierdut controlul volanului într-un viraj, pătrunzând parțial pe contrasens și acroșând lateral dubița. În urma impactului, autovehiculul de transport a fost proiectat în afara părții carosabile, lovind un indicator rutier de pe marginea drumului.\n\nEchipajele de intervenție sosite la fața locului au acordat îngrijiri medicale șoferului dubiței, însă acesta nu a necesitat transportul la spital. În BMW-ul implicat în incident se aflau trei cetățeni ucraineni, care aveau ca destinație stațiunea Sinaia, cel mai probabil pentru o vacanță.",
  "metadata": {
    "original_file": "BZV_0064.html"
  }
}