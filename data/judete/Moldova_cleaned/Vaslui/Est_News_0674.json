{
  "title": "Consilierii județeni, către conducerea CJ Vaslui: Au fost observații privind dezvoltarea, dar dumneavoastră ați devenit imuni",
  "content": "Consilierii județeni au atras atenția conducerii CJ Vaslui în ceea ce privește implementarea proiectelor de dezvoltare. Deși de-a lungul timpului au fost formulate observații cu privire la gradul de realizare al secțiunii de dezvoltare, reprezentanții CJ-ului au devenit „imuni” la aceste interpelări. Conducerea CJ Vaslui a răspuns că, în prezent, suntem într-o perioadă în care se proiectează și nu se implementează.\n\nConsiliul Județean Vaslui a aprobat contul de execuție al bugetului local pentru perioada 1 ianuarie – 30 iunie 2024.\n\nÎn ceea ce privește bugetul local, la partea de venituri pe total s-a încasat suma de 239.538 mii lei, aceasta reprezentând 103% din programul aprobat de 233.578 mii lei.\n\nÎn schimb, pe partea de ceheltuieli, sumele programate au fost în cuantum de 303.569 mii lei, din care au fost utilizaţi 205.329 mii lei, adică 68% din programul aprobat.\n\nDetaliat pe secțiuni, contul de execuție al bugetului local la partea de cheltuieli se prezintă astfel: Funcționare plăți de 178.945 mii lei, adică un grad de realizare de 86%; Dezvoltare plăți de 26.348 mii lei, ceea ce înseamnă un grad de realizare de numai 28%.\n\n„Am atras atenția de multe ori cu privire la gradul de realizare al secțiunii de dezvoltare. Au fost observați, dar dumneavoastră ați devenit imuni. Această imunitate nu este benefică” , a spus Gheorghe Viziteu, consilier PNL.\n\nCiprian Trifan, vicepreședintele CJ Vaslui, a răspus că este o perioadă de trecere de la ceea ce s-a implementat pe Planul Național de Dezvoltare Locală la proiectele existente pe Programul Național de Investiții ”Anghel Saligny”.\n\n„Suntem într-o perioadă de proiectare, nu de implementare în majoritatea proiectelor. La două proiecte suntem în faza de licitație” , a punctat Ciprian Trifan.\n\nReferitor la cheltuielile bugetului local, realizările au fost de 68% din programul estimat pe total, secțiunea de funcționare, partea de bază, obligatorie a bugetului având un grad de realizare de 86%, ceea ce înseamnă că finanțarea cheltuielilor curente stabilite prin lege a fost îndeplinită.\n\nPe de altă parte, secțiunea de dezvoltare a înregistrat un grad de realizare de doar 28% din programul aprobat. Cheltuielile acestei secțiuni sunt afectate în principal de nerealizările înregistrate la investițiile finanțate prin Programul National de Redresare și Reziliență și, de asemenea, de întârzierile în efectuarea lucrărilor aferente proiectelor de investiții finanțate din fonduri externe nerambursabile și fonduri naționale.",
  "metadata": {
    "original_file": "Est_News_0674.html"
  }
}