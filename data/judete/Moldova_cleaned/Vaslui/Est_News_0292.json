{
  "title": "În municipiul Huși nu mai este sistem centralizat de încălzire. Toată lumea are centrale proprii pe gaze",
  "content": "În municipiul Huși nu mai este sistem centralizat de încălzire. Toată lumea are centrale proprii pe gaze\n\nMarea majoritate a locuitorilor municipiului Huși își încălzesc casele cu centrale propii pe gaze naturale. Rețelele de gaze au fost extinse pe toate strazile municipiului, astfel încât locatarii nu au probleme în ceea ce privește încălzirea apartamentelor.\n\n„Nu mai avem încălzire centralizată la nivel de municipiu. Toată lumea are centrale proprii pe gaze. Este extindere de gaz făcută în tot municipiul. Mai sunt oameni care au sobe de lemne. Nu este o problemă pentru cetățenii municipiului Huși să nu aibă cu ce încălzi casele. Persoanele defavorizate primesc sume pentru încălzire”, a spus Ioan Ciupilan, primarul municipiului Huși.\n\nDe altfel, la nivelul județului Vaslui, ncesarul de gaze naturale pentru populație și agenții economici este asigurat în stoc.\n\nPotrivit legislației în vigoare, furnizorii de gaze au obligația să stocheze o anumită cantitate de gaze, care reprezintă o treime din consumul de iarnă.\n\nAdrian Tighici, directorul Gaz Est Vaslui, a precizat că a beneficiat de o serie de facilități pentru a stoca aprope 50% din necesarul de gaze de consum. Este vorba de creditele bancare care au fost acordate mai ușor, posibilitatea de a achiziționa gaze în timpul verii la un preț mai mic.\n\nDe altfel, prețul la gazele naturale nu va crește în anotimpul rece 2024-2025. Până în data de 1 aprilie 2025 este o activitate reglementată, unde prețurile sunt plafonate. Prin urmare, până la data de 1 aprilie nu se întâmplă nimic în ceea ce privește prețurile pentru abonații casnici și noncasnici. După data de 1 aprilie 2025 se intră din nou pe piața concurențială.\n\n„Chiar dacă vor mai fi consumatori vulnerabili protejați, ceilalți vor intra pe piața concurențială. În ceea ce privește evoluția prețurilor va fi o tendință de creștere, o creștere relativ mică. Nu ceva spectaculos, nu ceva alarmant, din punctul meu de vedere”, a explicat Adrian Tighici, directorul Gaz Est Vaslui.",
  "metadata": {
    "original_file": "Est_News_0292.html"
  }
}