{
  "title": "Drum în valoare de 10 milioane de lei, recepționat în comuna Cozmești",
  "content": "În comuna Cozmești a fost recepționat un proiect în valoare de 10 milioane de lei, prin care au fost asfaltate opt străzi. Practic, este al treilea proiect finalizat în comunitate, un drum asfaltat pe o lungime de cinci kilometri în trei sate ale comunei. Proiectul a fost implementat în doi ani de zile și este finanțat prin Programul „Anghel Saligny”,\n\n„Acest proiect ne-a scos comunitatea din noroi. Urmează încă un proiect din primăvara anului viitor, prin care vom asfalta 13 kilometri de drumuri comunale. Prin această investiție vom termina de asfaltat toate drumurile din comuna noastră. Aceste drumuri erau din pământ și era foarte greu de circulat. Infrastructura este foarte importantă în fiecare comunitate, unde oamenii încearcă să construiască lucruri, dar fără drumuri nu se poate”, a spus Hristache Sima, primarul comunei Cozmești.\n\nConform criteriilor de selectare din cadrul Programului „Anghel Saligny”, în județul Vaslui, din totalul celor 178 solicitări de finanțare, au fost aprobate 134 de obiective de investiții. Valoarea totală a proiectelor se ridică la 1.444.627.056,57 lei, reprezentând aproximativ 58% din cuantumul tuturor solicitărilor de finanțare. Programului „Anghel Saligny” are un buget alocat pentru următorii șapte ani de 50 miliarde de lei și vizează investiții în dezvoltarea infrastructurii.",
  "metadata": {
    "original_file": "Est_News_0250.html"
  }
}