{
  "title": "Arsenal descoperit în mașina unui tânăr de 23 de ani la Bârlad: poliția a ridicat arme și materiale pirotehnice - FOTO",
  "content": "Poliţiştii Biroului Investigații Criminale, din cadrul Poliției Municipiului Bârlad, au reținut un tânăr, în vârstă de 23 de ani, din comuna Dodești, județul Vaslui, bănuit de săvârșirea infracțiunii de nerespectarea regimului armelor și munițiilor.\n\nLa data de 21 august 2024, ora 17.40, polițiștii Biroului Rutier, din cadrul Poliției Municipiului Bârlad, aflați în exercitarea atribuțiilor de serviciu pe bulevardul Republicii din municipiul Bârlad, județul Vaslui, au depistat și oprit pentru control un autoturism, înmatriculat în județul Vaslui, care se deplasa din direcția Vaslui spre Tecuci, condus de către un tânăr, în vârstă de 23 de ani, din Dodești.\n\nProcedând la efectuarea de verificări, polițiștii au depistat în autoturism o armă neletală, supusă autorizării, de tip pistol, 188 elemente de muniție, arme albe și mai multe materiale pirotehnice, bunuri ce au fost ridicate în vederea cercetării.\n\nLa data de 31 august 2024, ca urmare a administrării probatoriului, polițiștii Biroului Investigații Criminale Bârlad au luat față de tânărul cercetat măsura reținerii, pe o perioadă de 24 de ore.\n\nAcesta a fost prezentat Parchetului de pe lângă Judecătoria Bârlad, pentru dispunerea unei măsuri preventive, față de acesta fiind luată măsura controlului judiciar, pe o perioadă de 60 de zile.\n\nCercetările sunt continuate de polițiști, sub aspectul săvârșirii infracțiunii de ”nerespectarea regimului armelor și munițiilor”, sub supravegherea Parchetului de pe lângă Judecătoria Bârlad, în vederea stabilirii și probării întregii activități infracționale a tânărului cercetat.",
  "metadata": {
    "original_file": "BZV_0276.html"
  }
}