{
  "title": "Palatul Administrativ din municipiul Vaslui a găzduit o dezbatere despre rolul asistentului social",
  "content": "Autoritățile locale s-au întâlnit cu reprezentanții Sucursalei Teritoriale Vaslui a Colegiului Național al Asistenților Socialei (CNASR), având ca subiect de dezbatere „creșterea capacității serviciilor de asistență socială de a oferi servicii de calitate”.\n\nTema abordată vine în contextul modificărilor aduse de Legea asistenței sociale nr. 292/2011, actualizată în 2024.\n\nDialogul s-a axat pe rolul și locul serviciilor publice de asistență socială în viitorul apropiat, mai ales în mediul rural, unde se dorește o consolidare a forței de muncă din serviciile sociale.\n\n„Sper ca asistentul social să nu pățească la fel ca bibliotecarul și să facă registru agricol, ci să facă asistență socială, fiindcă a absolut necesar. Trebuie să aibă grijă de oamenii din comunitate, să-i știe pe toți și să identifice ce nevoi au. O să fie un volum mare de muncă și care trebuie acoperit cu profesionalism”, a spus Ciprian-Ionuț Trifan, președintele Consiliului Județean Vaslui.\n\nLa întâlnire au participat reprezentanți ai CNASR Vaslui, ai autorităților județene și locale și asistenți sociali.\n\nÎntâlnirea face parte din proiectul „Forța de muncă din serviciile sociale care sprijină extinderea pachetului minim de servicii pentru copii”, implementat de către Colegiul Național al Asistenților Sociali (CNASR), în parteneriat cu UNICEF România și cu sprijinul Asociației Comunelor din România (AcoR).",
  "metadata": {
    "original_file": "Est_News_0485.html"
  }
}