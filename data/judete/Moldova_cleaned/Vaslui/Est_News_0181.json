{
  "title": "Festivalul „Datina”, 20 de ani de existență!",
  "content": "Ediția din acest an a Festivalului Interjudețean „Datina” a fost una aniversară, întrucât s-au împlinit 20 de ani de existență.\n\nMomentul aniversar a fost marcat prin conferirea de Trofee de Excelență tuturor celor care s-au implicat în buna organizare a festivalului, de-a lungul timpului.\n\n„De 20 de ani se organizează acest concurs de datini și obiceiuri de iarnă, dar nu am avut niciodată ocazia să mulțumim tuturor celor care sunt alături de noi. Fiecare dintre noi știm că o astfel de activitate necesită un efort maxim premergător. De aceea, ediția din acest an se desfășoară sub auspiciile mulțumirilor tuturor celor care s-au implicat în desfășurarea concursului”, a spus Nastica Olaru, coordonatorul Festivalului „Datina”.\n\nLa eveniment a participat Ciprian-Ionuț Trifan, președintele Consiliului Județean Vaslui, care a oferit organizatorilor o Plachetă de Recunoștință, în semn de mulțumire pentru implicarea în promovarea tradițiilor și obiceiurilor de iarnă.\n\n„Vă felicit pentru ceea ce faceți aici de două decenii. Felicitări organizatorilor și tuturor celor implicați, copii, cadre didactice și părinți, în mod special, pentru că sunteți aproape de copii și îi încurajați să ducă mai departe tradițiile și obiceiurile strămoșești. Mulțumesc familiei Constantin și Nastica Olaru pentru implicare și dorința de a promova în rândul generațiilor tinere aceste tradiții care ne definesc ca nație”, a declarat Ciprian-Ionuț Trifan, președintele Consiliului Județean Vaslui.\n\nFestivalul Interjudețean „Datina” este organizat de Școala „Constantin Parfene” și Palatul Copiilor Vaslui, iar la ediția din acest an au participat aproximativ 1.500 de copii și tineri.",
  "metadata": {
    "original_file": "Est_News_0181.html"
  }
}