{
  "title": "A vrut să se folosească de un permis fals, crezând că nu va fi depistat că a depășit termenul legal de ședere",
  "content": "A vrut să se folosească de un permis fals, crezând că nu va fi depistat că a depășit termenul legal de ședere\n\nPoliţiştii de frontieră din cadrul Punctului de Trecere a Frontierei Albiţa efectuează cercetări în privința unui cetățean din Republica Moldova care a prezentat la controlul de frontieră un permis de ședere fals.\n\nÎn data de 06 iulie a.c., în jurul orei 05.45, în Punctul de Trecere a Frontierei Albiţa – ITPF Iași, s-a prezentat pentru efectuarea formalităţilor de control pentru trecerea frontierei, pentru a ieși din țară, un cetățean din R. Moldova, în vârstă de 43 de ani, pasager într-un autocar.\n\nLa controlul de frontieră, pe lângă pașaport, bărbatul a prezentat și un permis de ședere eliberat pe numele lui, similar celor emise de autoritățile din Polonia.\n\nAvând suspiciuni cu privire la autenticitatea documentului prezentat, colegii noştri au efectuat verificări suplimentare, ocazie cu care au constatat că permisul de ședere nu îndeplinește condiţiile de formă şi fond ale unuia autentic, fiind fals.\n\nÎn cauză, poliţiştii de frontieră efectuează cercetări sub aspectul săvârşirii infracţiunilor de uz de fals și fals material în înscrisuri oficiale .\n\nTotodată, din verificările efectuate de colegii noștri s-a stabilit că cetățeanul din Republica Moldova a depășit termenul legal de ședere în spațiul Schengen de 90 de zile în decursul a șase luni/180 zile, cu 49 de zile, motiv pentru care bărbatul a fost sancționat contravențional cu amendă și a fost informat în scris despre faptul că împotriva sa a fost luată măsura interdicției de intrare în țară pentru o perioadă de 1 an.",
  "metadata": {
    "original_file": "Est_News_0915.html"
  }
}