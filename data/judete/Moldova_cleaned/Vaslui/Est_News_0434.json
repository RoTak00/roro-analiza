{
  "title": "Muzeul Județean „Ștefan cel Mare” Vaslui: Expoziție personală de pictură și grafică „Testament”",
  "content": "Muzeul Județean „Ștefan cel Mare” Vaslui vă invită joi, 24 octombrie 2024, ora 15:00, în Sala „Multimedia” a instituției, la vernisajul expoziției personale de pictură și grafică „Testament” realizată de Maria Alexandra Achiricioae.\n\nDespre lucrări artista Maria Alexandra Achiricioae mărturisește: „Am început să mă apropii de lumea artei încă de mică, atunci când nu părea că pot avea și eu un talent special asemeni copiilor de lângă mine. A fost nevoie de un singur click în care, cred eu, că am fost aleasă pentru a arăta oamenilor frumusețea lumii prin intermediul picturii. În acel moment am știut că este ceva de care nu voi putea scăpa și care mă va consuma dacă nu fac cum se cuvine, simt că este datoria mea să arăt viața cu tot ce ține de ea și să ajut prin a deschide sufletele tuturor.\n\nArta este mai mult decât viață pentru mine. Este destinul meu. Picturile mele au ca scop expunerea naturii umane și a celor mai adânci sentimente pe care le trăim.\n\nPrin asta mă pot deschide, prin asta pot fi sinceră cu mine, dar și cu ceilalți. Doresc să împărtășesc trăirile mele cu lumea și să inspir prin povestea mea, fapt pentru care îmi voi aduna toate puterile pentru a avea un moment memorabil în cadrul expoziției mele”.\n\nVă așteptăm să admirați expoziția etalată pe simeza Sălii „Multimedia” a Muzeului Județean „Ștefan cel Mare” Vaslui în perioada 24 octombrie – 15 noiembrie 2024.",
  "metadata": {
    "original_file": "Est_News_0434.html"
  }
}