{
  "title": "Programul „Cornul şi laptele” continuă și în anul şcolar 2024-2025",
  "content": "În şedința de astăzi, 21 august 2024, Guvernul României a aprobat Hotărârea pentru stabilirea bugetului pentru implementarea Programului pentru şcoli al României în perioada 2023-2029 pentru anul şcolar 2024-2025, (…), precum şi pentru stabilirea bugetului pentru implementarea acestuia în anul şcolar 2023- 2024. Este vorba de fostul program „Cornul şi laptele”, denumit acum Programul pentru școli al României prin care alevii din ciclul preşcolar, primar şi gimnazial vor beneficia şi în viitorul an şcolar de un pachet cu mâncare, zilnic.\n\nBugetul total al programului depășește 760 de milioane lei, din care peste 86 milioane lei reprezintă ajutorul financiar alocat de către Uniunea Europeană.\n\nSăptămânal, copiii din grădinițe și școli până în clasa a VIII-a inclusiv vor primi câte două porții de fructe și/sau legume, trei porții de lapte, două porții de produse lactate și cinci produse de panificație. În plus, ei vor fi și învățați de ce este important să mâncăm sănătos, prin acțiuni educative despre nutriție, incluse în acest program. Programul este finanțat de către Ministerul Agriculturii, dar derularea sa efectivă cade în responsabilitatea autorităților administrației publice locale și în responsabilitatea directorilor grădinițelor și școlilor, care răspund, așadar, de buna desfășurare a acestui program.\n\nPentru ca şcolarii să primească acest pachet cu mâncare, zilnic, mai trebuie ca şi Consiliul Județean Vaslui să emită în acest sens o Hotătâre prin care să aloce fondurile necesare, fonduri care, apoi vor fi recuoperate de la bugetul de stat, dar şi să organizeze licitațiile pentru procurarea şi distribuția produselor.",
  "metadata": {
    "original_file": "Est_News_0722.html"
  }
}