{
  "title": "Centru pentru Tineret în Vaslui! Investiție de 1,6 milioane de lei pentru modernizarea punctului termic Smârdan",
  "content": "Centru pentru Tineret în Vaslui! Investiție de 1,6 milioane de lei pentru modernizarea punctului termic Smârdan\n\nÎn data de 18 iulie 2024, Primăria Vaslui a predat constructorului amplasamentul clădirii în care va funcționa viitorul Centru activități diverse pentru tineret Vaslui.\n\nÎn termen de șase luni, fostul punct termic situat în strada Smârdan va fi redat comunității tinerilor vasluieni, care vor putea astfel să își desfășoare activitățile specifice într-un cadru modern, adecvat necesităților și dorințelor lor.\n\nÎmpreună cu constructorul și managerul de proiect din cadrul primăriei municipiului Vaslui, reprezentnații municipalității au mers pe teren și au reiterat necesitățile de refacere a spațiului, afirmându-și totodată disponibilitatea de colaborare pentru depășirea oricăror eventuale impedimente, astfel încât termenul asumat pentru finalizarea lucrărilor să poată fi respectat.\n\n„Întrucât anul 2025 este cel în care municipiul Vaslui va deține titlul de Capitală a Tineretului din România, ne dorim ca acest centru să devină motorul acțiunilor care se vor desfășura în beneficiul tinerilor și al întregii comunități vasluiene” , a spus Lucian Braniște, viceprimarul municipiului Vaslui.\n\nValoarea contractului este de 1.602.874 lei fără TVA (sume asigurate din bugetul local), iar data începerii execuției este de 22 iulie 2024.",
  "metadata": {
    "original_file": "Est_News_0858.html"
  }
}