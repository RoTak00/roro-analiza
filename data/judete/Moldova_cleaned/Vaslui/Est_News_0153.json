{
  "title": "Atenție, șoferi! A scăzut limita maximă a vitezei în localitățile tranzitate de rețeaua de drumuri naționale și europene",
  "content": "Acțiunile polițiștilor de la rutieră au drept scop prevenirea evenimentelor grave din trafic, iar respectarea regulilor de circulație de către toți cetățenii ar reduce semnificativ tragediile care se întâmplă în jurul nostru.\n\nAvând în vedere evoluția accidentelor rutiere pe drumurile naționale din județul Vaslui, inclusiv drumul european E581, precum și riscul rutier crescut în localitățile tranzitate de acestea, Serviciul Rutier, din cadrul Inspectoratului de Poliție Județean Vaslui, a scăzut limita maximă a vitezei admise de deplasare în toate aceste localități, de la 60 km/h pe unele sectoare de drum, la 50 km/h.\n\nDecizia are scopul de a limita accidentele de circulație produse din cauza vitezei, iar o limită de viteză mai mică le oferă șoferilor timpul necesar să reacționeze la situații neprevăzute și să reducă viteza sau să oprească în condiții de siguranță.\n\nSecția Drumuri Naționale Bârlad, din cadrul Direcției Regionale de Drumuri și Poduri Iași, a finalizat montarea indicatoarelor rutiere de limitare a vitezei la 50 km/h în toate localitățile tranzitate de drumuri naționale sau drumul eruropean E581.",
  "metadata": {
    "original_file": "Est_News_0153.html"
  }
}