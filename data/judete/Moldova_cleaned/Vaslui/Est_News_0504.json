{
  "title": "Avalanșă de reclamații la Garda de Mediu Vaslui! Au fost aplicate 16 amenzi în valoare de 385.500 de lei",
  "content": "Avalanșă de reclamații la Garda de Mediu Vaslui! Au fost aplicate 16 amenzi în valoare de 385.500 de lei\n\nÎn cursul lunii septembrie 2024, Garda de Mediu Vaslui a efectuat 82 de controale. Majoritatea inspecțiilor au fost realizate de comisarii de mediu în urma reclamațiilor primite de cetățeni. La finalul verificărilor, au fost aplicate 16 amenzi în valoare de 385.500 lei și 9 avertismente.\n\nÎn acest context, Garda de Mediu Vaslui atenționează cetățenii să nu transforme platformele de colectare a deșeurilor menajere în showroom-uri improvizate de mobilă second-hand sau depozite temporare de chimicale.\n\nComisarii de mediu susțin că pentru toate aceste tipuri de deșeuri există locuri speciale de colectare. Mai exact, punctele de deșeuri menajere sunt doar pentru deșeuri menajere.\n\n„Deși punctele de colectare a deșeurilor menajere par a fi soluția universală pentru toate lucrurile de care vrem să scăpăm, ele nu sunt chiar o poartă magică spre dispariția instantanee a vechii canapele care ar putea povesti multe, a molozului de la renovare care nu s-a mai întors pe șantier sau a anvelopelor care au văzut prea multe gropi. Haideți să păstrăm punctele de colectare strict pentru ce trebuie – doar deșeuri menajere, fără decor suplimentar!” , precizează comisarii de mediu.",
  "metadata": {
    "original_file": "Est_News_0504.html"
  }
}