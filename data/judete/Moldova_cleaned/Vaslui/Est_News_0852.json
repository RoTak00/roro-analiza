{
  "title": "Parcare cu plată pe strada Ştefan cel Mare din municipiul Vaslui. Investiția se ridică la 3,3 milioane de lei",
  "content": "Parcare cu plată pe strada Ştefan cel Mare din municipiul Vaslui. Investiția se ridică la 3,3 milioane de lei\n\nConsiliul Local Vaslui va aproba în următoarea ședință ordinară documentaţia tehnico-economică aferentă proiectului „Parcare cu plată str. Ştefan cel Mare”.\n\nMunicipalitatea propune organizarea parcării în vederea asigurării fluidizării traficului rutier precum şi realizarea locurilor de parcare destinate persoanelor cu dizabilităţi.\n\n„Parcările vor fi prevăzute cu parcometre şi sistem de monitorizare video. Prin introducerea sistemului de autotaxare se prognozează faptul că publicul va opta pentru Sistemul de Transport Public în Comun, iar în cazul folosirii autovehiculului personal, timpul petrecut în zona centrală va fi diminuat astfel, încât vor exista în permanenţă locuri de parcare disponibile” , se arată în raportul la proiectul de hotărâre.\n\nValoarea totală a investiției se ridică la suma de 3.363.058 lei. Prin documentaţia de la faza SF proiectantul propune realizarea unui nr. de 501 locuri de parcare, urmând să fie montate 33 de camere de supraveghere video.",
  "metadata": {
    "original_file": "Est_News_0852.html"
  }
}