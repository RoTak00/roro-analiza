{
  "title": "Incediu noaptea trecuta la o pizzerie din municipiul Husi - zona Garii - FOTO",
  "content": "În miez de noapte, 11 pompieri militari din cadrul Secției Huși s-au deplasat cu o ambulanță SMURD și două autospeciale de stingere cu apă și spumă, pentru limitarea și lichidarea unui incendiu izbucnit într-un restaurant/pizzerie din municipiul Huși. \n\n La sosirea pompierilor, incendiul se manifesta cu violență în bucătăria restaurantului și exista pericol de propagare la întregul local și locuința proprietarilor, aflată la etajul superior. Chiar daca întregul imobil era inundat cu fum, unul dintre proprietari s-a evacuat, însă alte două persoane surprinse la etaj (o femeie și fiica acesteia) nu s-au putut evacua până la venirea echipajelor de intervenție. Pompierii le-au scos din apartament pe cele două persoane folosind tehnica din dotare. După evacuare, cele două femei au fost evaluate, una dintre acestea suferind un atac de panică și o ușoară intoxicație. Victima a primit prim ajutor calificat în interiorul ambulanței SMURD, însă, ulterior ambele femei au refuzat să fie transportate la spital. \n\n Concomitent cu operațiunile de evacuare și evaluare a celor două persoane, pompierii au acționat pentru limitarea și lichidarea incendiului, focul fiind complet stins după aproximativ 20 de minute. Mai mult a durat desfumarea și înlăturarea efectelor negative ale incendiului. \n\n A fost salvată o bună parte din restaurant, precum și locuința de la etaj. \n\n Au ars diverse accesorii și aparate de gătit, o mică parte a mobilierului din restaurant și două uși, deteriorându-se aproximativ 30 metri pătrați de tencuială, zece metri pătrați plafon și bunuri electrocasnice. \n\n Cauza probabilă de izbucnire a incendiului a fost un conductor/cablu electric defect și neizolat corespunzător.",
  "metadata": {
    "original_file": "BZV_0013.html"
  }
}