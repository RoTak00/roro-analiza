{
  "title": "Despăgubiri pentru secetă! Fermierii pot depune cererile până la 30 octombrie 2024",
  "content": "Fermierii pot depune cereri la direcțiile agricole pentru despăgubirile acordate la culturile calamitate de senetă. Sprijinul financiar se ridică la suma de 1.000 lei pentru fiecare hectar, în baza procesului-verbal de constatare și evaluare a pagubelor la culturile agricole.\n\nActul normativ privind despăgubirile pentru secetă a fost publicat în Monitorul Oficial și a intrat în vigoare de la 15 octombrie 2024. Pentru a beneficia de fondurile guvernamentale, fermierii care au procese verbale de constatare a pagubelor trebuie să depună o cerere pentru solicitarea sprijinului și au termen de 10 zile lucrătoare de la data intrării în vigoare a ordonanței de urgență, respectiv până la 30 octombrie 2024.\n\nÎn județul Vaslui au fost calamitate de secetă 115.426 de hectare, suprafață pentru care au fost întocmite procese verbale de către comisiile locale.\n\nMai exact, 21.815 de hectare cu culturi de toamnă au fost calamitate în proporție de 30-100%, iar 93.611 hectare de culturi de primăvară au fost afectate în proporție de 80-100%.\n\n„Porumbul a plecat bine din primăvară și a avut apă apă suficientă, dar acum s-a instalat canicula și plantele se usucă. Se duce porumbul și floarea-soarelui. Noi am făcut toate lucrările și e mare păcat. Înregistrăm deja pierderi, chiar dacă am treierat grâul. Nu știu ce vom face la anul. Se sperăm că ne ajută Dumnezeu și statul ne va da despăgubiri. Va rămâne mult pământ nelucrat” , spunea Constantin Galeru, fermier din județul Vaslui.",
  "metadata": {
    "original_file": "Est_News_0446.html"
  }
}