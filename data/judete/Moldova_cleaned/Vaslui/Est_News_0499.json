{
  "title": "Jumătate de veac dedicat graficii satirice!",
  "content": "Foaierul Primăriei municipiului Vaslui a devenit „casa” graficianului Nicolae Viziteu, care din doi în doi ani vine cu o expoziție personală în cadrul Festivalului Umorului „Constantin Tănase”. De această dată, „ultimul boem al Vasluiului” a adus 62 de lucrări, care să-i zugrăvească jumătate de veac dedicată graficii satirice.\n\nLa aproape 80 de ani, Nicolae Viziteu încă mai prezintă interes prin creațiile sale, „adevărate bijuterii” numite de confrați, care stârnesc zâmbete. În urmă cu doi ani, graficianul Marian Avramescu l-a asemuit pe Nicolae Viziteu cu „un bun al vasluienilor”, care merită din plin promovat.\n\n„Dumneavoastră sunteți criticii mei. După ce vizitați expoziția, dacă nu vă place ceva anume, am urechile la dispoziție. Caricatura este un mod de a mă manifesta. Deși critic cel mai des greșelile semenilor, asta nu înseamnă că pe mine mă iert. Am lucrări în care mi-am făcut autocritica, fiindcă nu sunt perfect. Mulțumesc tuturor celor prezenți și organizatorilor, care au contribuit la materializarea acestei expoziții”, a spus Nicolae Viziteu – NEVE.\n\nCu acest prilej, graficianul vasluian a lansat cartea de aforisme „În pana…umorului”. Evenimentul dedicat celor 50 de ani de activitate ai graficianului Nicolae Viziteu a fost organizat de Muzeul Județean „Ștefan cel Mare” Vaslui, Consiliul Județean Vaslui și Primăria municipiului Vaslui.",
  "metadata": {
    "original_file": "Est_News_0499.html"
  }
}