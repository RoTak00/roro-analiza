{
  "title": "Accident rutier în zona Șapte Case, județul Vaslui: două autocamioane implicate – FOTO",
  "content": "Un accident rutier grav a avut loc astăzi pe Drumul Național 24, în apropierea localității Șapte Case, județul Vaslui. În eveniment au fost implicate două autocamioane de mare tonaj, iar două persoane au avut nevoie de intervenția echipajelor de urgență.\n\nDetașamentul de pompieri Vaslui a intervenit rapid cu trei autospeciale și echipaje specializate pentru asigurarea măsurilor de prevenire și stingere a incendiilor (PSI), dar și pentru evaluarea și acordarea primului ajutor calificat persoanelor implicate.\n\nÎn timpul apelului de urgență s-a semnalat că unul dintre conducătorii auto ar fi fost încarcerat. La sosirea echipajelor, această informație nu s-a confirmat. Cele două persoane implicate au fost evaluate medical, însă detalii suplimentare despre starea lor nu au fost comunicate oficial până la acest moment.\n\nTraficul în zonă a fost afectat temporar, iar autoritățile continuă cercetările pentru a stabili cauzele care au condus la producerea accidentului.",
  "metadata": {
    "original_file": "BZV_0069.html"
  }
}