{
  "title": "În perioada 23-24 august 2024, în municipiul Vaslui va avea loc Întâlnirea Tinerilor Ortodocși din Eparhia Hușilor",
  "content": "În perioada 23-24 august 2024, în municipiul Vaslui va avea loc Întâlnirea Tinerilor Ortodocși din Eparhia Hușilor\n\nÎn perioada 23-24 august 2024, în municipiul Vaslui va avea loc ediția a VI-a a Întâlnirii Tinerilor Ortodocși din Eparhia Hușilor. Manifestarea se va desfășura cu binecuvântarea și în prezența Preasfințitului Părinte Ignatie, Episcopul Hușilor.\n\nÎntâlnirea Tinerilor Ortodocși Vaslui, aflată la a șasea ediție, va reuni, la Vaslui, sute de tineri de pe tot cuprinsul Eparhiei. Aproximativ 100 de voluntari se vor implica în buna organizare a evenimentului, pe parcursul celor două zile.\n\nParticipanții vor beneficia de un program complex, cu manifestări cultural-educative (conferința susținută de Mircea Bravo și Bunica Lenuța din Chinteni; ateliere tematice în Parcul Copou) și artistice (concert tradițional).\n\n„Întregul eveniment va avea tema: «Mă simt totuși singur, deși am mii de prieteni virtuali. Biserica – spațiul prieteniilor sănătoase și durabile». Deschiderea oficială va avea loc în după-amiaza zilei de vineri, la ora 17.00, la Teatrul de Vară Vaslui” , au precizat reprezentanții Episcopiei.\n\nProgramul evenimentului prevede că sâmbătă, la ora 9.00, Parcul Copou va găzdui conferința susținută de Mircea Bravo și Bunica Lenuța din Chinteni. Intrarea va fi liberă. Manifestarea va fi transmisă live pe pagina de Facebook a Episcopiei Hușilor ( www.facebook.com/episcopiahusilor.ro .). Tot în Parcul Copou, de la ora 13.00, se vor desfășura atelierele tematice.\n\nManifestarea este organizată de Episcopia Hușilor și Asociația Tinerilor Ortodocși Vaslui, prin Protopopiatul Vaslui, fiind cofinanțat de Consiliul Județean Vaslui. Parteneri mediaai evenimentului sunt Trinitas TV, Radio Trinitas, Basilica.ro, Ziarul Lumina, episcopiahusilor.ro.",
  "metadata": {
    "original_file": "Est_News_0733.html"
  }
}