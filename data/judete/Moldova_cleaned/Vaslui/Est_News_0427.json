{
  "title": "Puține locuințe asigurate, fonduri reduse pentru daune! Sunt așteptate cereri pentru plata despăgubirilor",
  "content": "La sârșitul lunii august 2024, în județul Vaslui erau în vigoare 21.743 de polițe de asigurare obligatorie a locuinței. În mediul urban erau înregistrate 13.284 polițe de asigurare, iar în mediul rural doar 8.459 polițe.\n\nProprietarii care au locuintele asigurate și au fost afectați de inundații mai au 25 de zile la dispoziţie pentru a anunţa legal dauna şi a depune documentele în vederea primirii de despăgubiri.\n\nPotrivit datelor prezentate de Pool-ul de Asigurare Împotriva Dezastrelor Naturale, în zonele afectate de inundaţii luna trecută în județele Vaslui și Galați există 6-7 mii de locuinţe avariate, din care în jur de 1.500 de locuinţe sunt asigurate. Însă, până la această dată, au fost fromulate puţin peste 400 de notificări pentru dosare de daună.\n\nLa nivelul județului Vaslui polițele active au un grad de cuprindere în asigurare a fondului locativ existent de 12,16%. La aceeași dată, daunele plătite de la apariția obligativității asigurării sunt în valoare de 503.049 de lei.\n\nLa nivelul județului Vaslui, inundațiile din ultimele zile au afectat c el mai mult localitățile Murgeni, Gara Banca, Zorleni, Trestiana, Grivița, Mălușteni, Fălciu, Gara Docăneasa, Vinderei, Lunca Banului, Rânzești, Bârlad și Bogdănești.\n\nPotrivit Legii nr. 260/2008 privind asigurarea obligatorie a locuințelor, proprietarii de locuințe sunt obligați să încheie polițe de asigurare obligatorie a locuințelor, suma maximă asigurată fiind de 20.000 euro pentru locuințele tip A și de 10.000 euro pentru locuințele tip B.\n\nPrima anuală obligatorie este de 10 euro, în cazul locuințelor tip B, și de 20 euro în cazul locuințelor tip A. Asigurarea obligatorie acoperă trei riscuri naturale: cutremure, inundații și alunecări de teren.",
  "metadata": {
    "original_file": "Est_News_0427.html"
  }
}