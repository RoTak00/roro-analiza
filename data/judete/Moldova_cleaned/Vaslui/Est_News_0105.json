{
  "title": "Începe plata pensiilor! În urma recalculării pensiilor, la nivelul județului Vaslui creșterea medie este de 438 de lei",
  "content": "Compania Naţională Poşta Română (CNPR) a început de joi, 9 ianuarie 2025, distribuirea pensiilor aferente lunii ianuarie, în conformitate cu convenţia încheiată cu Casa Naţională de Pensii Publice . Peste 14.000 de angajaţi ai Poştei Române vor fi mobilizaţi zilnic în acest proces, dintre care peste 10.000 sunt curieri poştali.\n\n„Aşa cum v-am obişnuit, prioritatea noastră este să răspundem nevoilor beneficiarilor cu profesionalism şi promptitudine. Distribuirea pensiilor reprezintă un angajament ferm al Poştei Române, iar echipa noastră lucrează neîntrerupt pentru ca toate pensiile să ajungă la timp, în fiecare colţ al ţării”, a precizat directorul general al Poştei Române, Valentin Ştefan, transmite Agerpres.\n\nÎn urma recalculării pensiilor, la nivelul județului Vaslui creșterea medie este de 438 de lei. Pentru 21.000 de pensionari care primesc indemnizație socială creșterea este zero sau mai mică. Pentru 26.000 de pensionari vasluieni pensiile au crescut cu sume cuprinse între 100-500 de lei, pentru 17.000 de pensionari cu 1.000 de lei, pentru 10.000 de pensionari pensiile au crescut cu 2.000 de lei. De asemenea, pentru 800 de pensionari creșterile sunt de peste 2.000 de lei.\n\nCJP Vaslui a finalizat recalcularea celor peste 81.000 de dosare de pensii: 50.000 de dosare în Vaslui și 31.000 de dosare în Bârlad.\n\nCele mai mari nemulțumiri sunt în rândul pensionarilor care încasează indemnizația socială, deoarece nu au avut un stagiu de cotizare mai mare de 15 ani. În schimb, pensionarii care au peste 35 de ani de contributivitate au beneficiat de puncte de stabilitate, ceea ce a dus la creșterea pensiilor.",
  "metadata": {
    "original_file": "Est_News_0105.html"
  }
}