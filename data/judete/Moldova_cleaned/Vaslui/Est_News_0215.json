{
  "title": "Cercetată penal pentru prezentarea unui document fals la controlul de frontieră",
  "content": "Poliţiştii de frontieră din cadrul Punctului de Trecere a Frontierei Albița efectuează cercetări în privinţa unei femei, cu cetățenie română și Republica Moldova, care a prezentat la controlul de frontieră un permis de conducere, similar celor emise de autoritățile din Republica Moldova, ce s-a dovedit a fi fals.\n\nÎn data de 04 decembrie a.c., în jurul orei 16.00, în Punctul de Trecere a Frontierei Albița-ITPF Iaşi, s-a prezentat pentru efectuarea formalităţilor de control, pentru a intra în ţară, conducând autoturismul propriu, înmatriculat în Republica Moldova, o femeie cu cetățenie română și Republica Moldova, în vârstă de 33 de ani.\n\nLa controlul de frontieră, femeia a prezentat, alături de documentul de identitate, un permis de conducere similar celor emise de autoritățile din Republica Moldova.\n\nAvând suspiciuni cu privire la autenticitatea permisului de conducere, polițiștii de frontieră au efectuat verificări suplimentare, ocazie cu care au constatat că documentul nu îndeplinește condiţiile de formă şi fond ale unuia autentic, fiind fals.\n\nCu privire la cele constatate, femeia a declarat că a urmat cursurile unei școli de șoferi în Republica Moldova, fără să susțină examen pentru obținerea unui permis de conducere valabil. Aceasta a mai declarat că a obținut permisul de conducere prezentat la control prin intermediul unei persoane cunoscute pe o rețea de socializare, despre care nu deține date, contra sumei de 300 de euro.\n\nÎn cauză, poliţiştii de frontieră efectuează cercetări sub aspectul săvârşirii infracţiunilor de fals material în înscrisuri oficiale și uz de fals, la finalizare urmând a fi dispuse măsurile legale care se impun.",
  "metadata": {
    "original_file": "Est_News_0215.html"
  }
}