{
  "title": "Primarul Lucian Braniște a numit în funcție un administrator public al municipiului Vaslui",
  "content": "Primarul Lucian Braniște a anunțat, ieri, numirea în funcția de administrator public al municipiului Vaslui, creată în iunie, a economistului Vasile Popa, directorul general al Goscom SA.\n\n„Am bucuria să vă anunț faptul că, începând de astăzi, Municipiul Vaslui va avea un Administrator Public care va întregi echipa de management a Primăriei. L-am numit în această funcție pe economistul Vasile Popa care în ultimii trei ani a fost directorul general al SC Goscom Vaslui SA”, a anunțat, pe pagina sa de socializare, primarul municipiului Vaslui, Lucian Braniște.\n\nFucția a fost creată în luna iunie a acestui an, când consilierii locali vasluieni au aprobat o Hotărâre privind înființarea funcției de administrator public.\n\n„Vasile Popa este economist, absolvent de Management în cadrul Facultății de Economie și Administrarea Afacerilor de la Universitatea ”Al. I. Cuza” Iași și al unui program de masterat în Management și Administrație Publică. Cunoaște bine atât mediul privat în care a activat peste 18 ani, cât și mediul administrativ și are o experiență în poziții de management public sau privat de peste 13 ani. Îl recomandă onestitatea, seriozitatea, atenția sporită pentru detalii și profesionalismul, calități care m-au convins să am încredere și să-l propun pentru noua poziție în Primăria Vaslui”, a arătat primarul Lucian Braniște.\n\nConform fișei postului, noul administrator va avea în atribuții coordonarea mai multor direcții și servicii din cadrul primăriei, dar și ale instituțiilor din subordine. Administratorul public poate prelua și calitatea de ordonator principal de credite, ocupându-se astfel de plățile către societățile care execută lucrări ori livrează bunuri în cadrul proiectelor gestionate de municipalitate.",
  "metadata": {
    "original_file": "Est_News_0361.html"
  }
}