{
  "title": "Campioana olimpică Adriana Adam, primul cetățean de onoare al județului Vaslui",
  "content": "Campioana olimpică de la Paris, Adriana Adam, a devenit primul cetățean de onoare al județului Vaslui.\n\nCu unanimitate de voturi, consilierii județeni au aprobat proiectul privind acordarea acestui titlu, fiindu-i recunoscute performanțele notabile unei sportive din județul Vaslui.\n\n„Cred că merită să fie primul cetățean de onoare al județului Vaslui, să deschidem această filă a cetățenilor de onoare cu doamna Adriana Adam. Succes în continuare, să ne reprezinte în continuare cu aceeași ardoare și să ne facă pe noi și noi, prin ceea ce facem, pe dumneaei, mândri”, a spus Ciprian-Ionuț Trifan, președintele Consiliului Județean Vaslui.\n\nAdriana Adam a mulțumit tuturor pentru titlul oferit, afirmând că este mândră că a dus numele Vasluiului pe cele mai înalte culmi la Jocurile Olimpice de la Paris.\n\n„Mulțumesc din suflet că îmi sunteți alături și că mă susțineți. Sunt mândră că am reușit să aduc această medalie în județul Vaslui, după 24 de ani de la Andreea Răducan. Sunt mândră că am dus județul Vaslui sus pe cea mai înaltă treaptă”, a spus campioana olimpică.\n\nAdriana Adam, componenta echipajului de 8 plus 1 care a câștigat medalia de aur la JO 2024, s-a născut în anul 1999, în comuna Văleni.\n\nÎn final, Ciprian-Ionuț Trifan, președintele Consiliului Județean Vaslui, a asigurat-o pe sportivă de tot sprijinul în implementarea unui proiect legat de sport, în cazul în care dorește să revină în județul Vaslui după ce va încheia cariera sportivă.",
  "metadata": {
    "original_file": "Est_News_0679.html"
  }
}