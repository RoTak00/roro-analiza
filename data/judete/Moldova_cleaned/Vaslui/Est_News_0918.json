{
  "title": "Locuințe de serviciu pentru angajații din aparatul bugetar! Cererile se depun în perioada 9-23 iulie 2024",
  "content": "Locuințe de serviciu pentru angajații din aparatul bugetar! Cererile se depun în perioada 9-23 iulie 2024\n\nPrimăria Vaslui a publicat un anunț privind depunerea sau actualizarea dosarelor în vederea repartizării locuinţelor de serviciu. În perioada 9-23 iulie 2024, municipalitatea organizează sesiunea de depunere sau actualizare a dosarelor pentru locuinţele de serviciu.\n\nLocuinţele de serviciu construite prin ANL sau aflate în proprietatea municipiul Vaslui se închiriază funcţionarilor publici şi personalului contractual din cadrul Primăriei Municipiului Vaslui precum şi instituţiilor publice din municipiul Vaslui.\n\nCererile se vor depune la adresa de e-mail a Primăriei Municipiului Vaslui fpmv@primariavaslui.rof sau la Registratură, până în data de 23 iulie 2024- ora 16.30.\n\nRecent, au fost finalizate lucrările aferente proiectului „Locuinţe de serviciu strada Ceramicii F.N. cu 20 U.L., P+3E+M, municipiul Vaslui, judeţul Vaslui”. Proiectul a fost realizat de Agenţia Naţională pentru Locuinţe, valoarea investiţiei fiind în valoare de 6.086.635 lei.\n\nConstructorii au ridicat un bloc cu 20 de unităţi locative cu destinaţia de locuinţe de serviciu, din care 5 apartamente cu 3 camere, 10 apartamente cu 2 camere şi 5 apartamente cu 1 cameră.",
  "metadata": {
    "original_file": "Est_News_0918.html"
  }
}