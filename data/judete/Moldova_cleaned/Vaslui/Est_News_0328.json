{
  "title": "Cercetat penal pentru transport de document fals",
  "content": "Poliţiştii de frontieră din cadrul Punctului de Trecere a Frontierei Albița efectuează cercetări în privința unui bărbat din Republica Moldova în bagajul căruia a fost descoperită o carte de identitate falsă.\n\nÎn data de 12 noiembrie a.c., în jurul orei 18.10, în Punctul de Trecere a Frontierei Albița – ITPF Iași, s-a prezentat pentru a intra în ţară, pasager într-un microbuz, un bărbat din Republica Moldova, în vârstă de 28 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport, ocazie cu care a fost descoperită în bagajul personal al bărbatului, ascunsă, o carte de identitate similară celor emise de autorităţile române.\n\nAvând suspiciuni cu privire la autenticitatea documentului descoperit, au fost efectuate verificări specifice, în urma cărora polițiștii de frontieră au stabilit că acesta nu îndeplineşte condițiile de formă și fond ale unuia autentic, fiind fals.\n\nCu privire la cele constatate, bărbatul a declarat că transportă documentul în România la rugămintea unui conațional, urmând să fie contactat telefonic pentru a îl preda destinatarului. Acesta a mai declarat că nu are cunoștință despre faptul că documentul este fals ori falsificat.\n\nPoliţiştii de frontieră efectuează cercetări în cauză sub aspectul săvârşirii infracţiunii de fals material în înscrisuri oficiale.",
  "metadata": {
    "original_file": "Est_News_0328.html"
  }
}