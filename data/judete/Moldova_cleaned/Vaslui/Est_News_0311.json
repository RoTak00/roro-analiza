{
  "title": "CSM Vaslui și-a consolidat poziția pentru play-off. Victorie în fața echipei Bucovina Rădăuți",
  "content": "CSM Vaslui și-a consolidat poziția pentru play-off după o victorie importantă în fața unei echipe cu care se afla la egalitate de puncte, pe locul 4. Vasile Buhăescu și Petru Hrib au adus victoria formației vasluiene, care a obținut același scor ca și în tur, 2-0.\n\nCSM Vaslui a dominat partida de pe teren propriu cu Bucovina Rădăuți, creându-și multe ocazii de gol și având chiar și două bare, ambele după șuturile lui Buhăescu, cea mai clară fiind în repriza a doua, când a trimis în bară din fața porții.\n\nOaspeții au contat doar primele 10 minute din repriza a doua. În rest, au încercat să se apere aglomerat și să pună presiune la poarta vasluienilor pe faza a doua. Însă, fundașii CSM Vaslui și-au făcut datoria și au respins totul. Golurile au venit în prelungirile fiecărei reprize.\n\nCu acest rezultat, CSM Vaslui își consolidează poziția a patra în clasament, cu 21 de puncte, la două puncte de podium, poziția a treia fiind ocupată de CSM Bacău.\n\nPentru formația vasluiană urmează o deplasare la Gura Humorului, pentru ca apoi să încheie prima parte a sezonului cu două meciuri acasă, cu CSM Bacău și Gloria Ultra Dorohoi.",
  "metadata": {
    "original_file": "Est_News_0311.html"
  }
}