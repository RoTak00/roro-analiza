{
  "title": "Microbuz antifonat cu țigări și cognac, oprit la frontiera ALBITA - FOTO",
  "content": "Echipa comună de control din cadrul Punctului de Trecere a Frontierei Albița a descoperit la controlul de frontieră, în plafonul și în scaunele unui microbuz, peste 10.000 de țigarete, cu timbru de acciză Republica Moldova și 15 sticle de cognac ce urmau să fie introduse ilegal în țară. Bunurile accizabile descoperite au fost confiscate, iar transportatorul cercetat penal.\n\nÎn data de 19 ianuarie, în jurul orei 22.00, în Punctul de Trecere a Frontierei Albița, s-a prezentat pentru efectuarea formalităţilor de control, pentru a intra în ţară, conducând un microbuz, un bărbat cu cetățenie Republica Moldova, în vârstă de 45 de ani.\n\nÎn baza profilului de risc, s-a procedat la efectuarea unui control amănunţit asupra mijlocului de transport și persoanei, ocazie cu care echipa comună de control, formată din poliţişti de frontieră şi lucrători vamali a descoperit, ascunsă și nedeclarată, în vederea sustragerii de la controlul vamal, în plafonul și în scaunele microbuzului, cantitatea totală de de 10.320 ţigarete (516 pachete), de diferite mărci, cu timbru de acciză Republica Moldova și 15 sticle de cognac.\n\nConform prevederilor legale, a fost luată măsura confiscării bunurilor accizabile descoperite, în valoare totală de 11.070 de lei şi sancţionarea contravenţională a bărbatului cu amendă în valoare de 10.000 de lei, pentru deținerea băuturilor alcoolice.\n\nPoliţiştii de frontieră efectuează cercetări în cauză sub aspectul săvârşirii infracţiunii de tentativă de contrabandă .\n\nCercetările continuă pentru stabilirea tuturor persoanelor implicate şi a împrejurărilor în care a fost săvârşită fapta.",
  "metadata": {
    "original_file": "BZV_0021.html"
  }
}