{
  "title": "Consilierii județeni vor aproba un plan de acțiune pentru acoperirea riscurilor pe teritoriul județului Vaslui",
  "content": "Consiliul Județean Vaslui va aproba planul de analiză și acoperire a riscurilor pe teritoriul județului Vaslui. Planul de analiză şi acoperire a riscurilor pe teritoriul județului Vaslui și documentația aferentă acestuia sunt întocmite în conformitate cu prevederile Ordinului Ministrului Administraţiei şi Internelor nr.132 din 29.01.2007.\n\n„Planul de analiză şi acoperire a riscurilor și documentația aferentă la nivelul judeţului Vaslui sunt documente complexe, ce cuprind date şi informaţii amănunţite referitoare la riscurile potenţiale identificate la nivelul judeţului, la măsurile şi modul de acţiune pentru minimizarea şi înlăturarea efectelor acestora asupra comunităţii, precum şi resursele necesare pentru managementul acestora” , se arată în referatul la proiectul de hotărâre.\n\nScopul documentului este de a veni în sprijinul comitetului judeţean pentru situaţii de urgenţă, al tuturor instituţiilor şi organismelor implicate în prevenirea şi gestionarea riscurilor generatoare de situaţii de urgenţă.\n\nPrintre obiectivele planului se numără asigurarea prevenirii riscurilor generatoare de situaţii de urgenţă ce pot afecta judeţul Vaslui, prin evitarea manifestării acestora, reducerea frecvenţei de producere ori limitarea consecinţelor lor, în urma identificării şi evaluării tipurilor de risc; amplasarea şi dimensionarea unităţilor operative şi a celorlalte forţe destinate asigurării funcţiilor de sprijin privind prevenirea situaţiilor de urgenţă; alocarea şi optimizarea forţelor şi mijloacelor necesare prevenirii şi gestionării situaţiilor de urgenţă etc.",
  "metadata": {
    "original_file": "Est_News_0995.html"
  }
}