{
  "title": "O ambulanță a luat foc noaptea trecută în curtea substației S.A.J. Huși - FOTO",
  "content": "În noaptea de vineri spre sâmbătă, la ora 03:00, o ambulanță B2 marca Volkswagen, aparținând S.A.J. Vaslui, a luat foc în substația Huși. Incidentul a fost observat de un trecător care a alertat echipajul aflat în sediu. La momentul respectiv, ambulanța se afla în programul de noapte, fiind conectată la priza de încărcat și încuiată, cu cheia la panoul de chei.\n\nUltima solicitare a fost finalizată la ora 23:31. Echipa de urgență a reușit să evacueze rapid tuburile de oxigen, dar nu a putut stinge incendiul. Pompierii, alertați prin 112, au intervenit prompt și au stins focul în câteva minute. Incendiul a izbucnit sub capotă, în compartimentul motor, extinzându-se spre habitaclu, dar fără a afecta cabina medicală. Din fericire, nu au fost victime, iar aparatura medicală a rămas neafectată.\n\nAmbulanța, fabricată în 2012, are la activ peste 890.000 de kilometri. S.A.J. Vaslui dispune în prezent de șase ambulanțe în substația Huși, dintre care doar cinci sunt funcționale. Parcul auto total al S.A.J. cuprinde 37 de ambulanțe, multe dintre ele având kilometrajul depășit. Ministerul Sănătății este informat periodic despre starea acestora, iar o licitație națională pentru achiziția de ambulanțe este în curs de desfășurare, ceea ce ar putea duce la înnoirea parcului auto în a doua jumătate a anului viitor. Poliția va investiga circumstanțele incendiului.",
  "metadata": {
    "original_file": "BZV_0173.html"
  }
}