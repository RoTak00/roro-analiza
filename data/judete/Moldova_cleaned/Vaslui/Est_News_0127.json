{
  "title": "Autoutilitară furată din Belgia, oprită din drumul către R. Moldova",
  "content": "Poliţiştii de frontieră din cadrul Punctului de Trecere a Frontierei Albiţa au descoperit şi indisponibilizat pentru continuarea cercetărilor o autoutilitară care figura în bazele de date ca fiind furată.\n\nÎn data de 24 decembrie a.c., în jurul orei 10.35, în Punctul de Trecere a Frontierei Albiţa-ITPF Iași, s-a prezentat pentru efectuarea formalităţilor de control necesare trecerii frontierei, un bărbat cu cetățenie română și R. Moldova, în vârstă de 21 de ani, care conducea o autoutilitară.\n\nExistând suspiciuni cu privire la situaţia juridică a mijlocului de transport, colegii noștri au efectuat verificări suplimentare, ocazie cu care au constatat că acesta figurează în bazele de date ca fiind bun căutat pentru confiscare, semnalare introdusă de autoritățile din Belgia.\n\nCu privire la aspectele constatate, bărbatul a declarat că, în calitate de șofer la societatea din Republica Moldova care are în proprietate autovehiculul în cauză, l-a preluat dintr-o parcare din Anglia pentru a-l transporta în Republica Moldova și că nu are cunoștință despre faptul că acesta este furat sau implicat în vreun litigiu.\n\nPoliţiştii de frontieră efectuează cercetări în cauză pentru săvârşirea infracţiunii de furt, iar autovehiculul, în valoare de 108.000 de lei, a fost indisponibilizat în vederea continuării cercetărilor.",
  "metadata": {
    "original_file": "Est_News_0127.html"
  }
}