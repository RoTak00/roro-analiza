{
  "title": "Investiție în valoare de 1,7 milioane de lei în sistemul de canalizare din orașul Negrești",
  "content": "Investiție în valoare de 1,7 milioane de lei în sistemul de canalizare din orașul Negrești\n\nPrimăria Negrești a câștigat finanțarea pentru proiectul „Estacadă supratraversare râul Bârlad, SPAU și înlocuire conductă canalizare, oraș Negrești”. Valoarea fondurilor acordate pentru această investiție de către Ministerul Dezvoltării se ridică la suma de 1.789.950 lei.\n\nObiectivul este necesar operatorului de apă, SC Aquavas SA Vaslui, pentru a presta un serviciu de canalizare care să respecte standardele de siguranță și protecție a mediului.\n\n„Sperăm ca în perioada următoare să găsim o cale de comunicare cu acționarul majoritar al SC Aquavas SA, Consiliul Județean Vaslui, care să aibă ca rezultat implementarea cu succes a acestui proiect” , a precizat Cristi Rusu, primarul orașului Negrești.\n\nReamintim că la votarea bugetului pe anul curent în Parlamentul României, a fost alocată orașului Negrești suma de un milion de lei pentru asfaltarea străzii Peneș Curcanul și suma de 250.000 de lei pentru modernizare unor alei și un parc de joacă pentru copii.\n\nTot la capitolul investiții, în prima jumătate a acestui an s-a desfășurat\n\nprocedura de achiziție publică pentru un proiect care vizează modernizarea iluminatului public în satele aparținătoare ale orașului Negrești. Este vorba despre Poiana, Parpanița, Căzănești, Valea Mare, Glodeni și Cioatele. Investiția este finanțară de către Administrația Fondului pentru Mediu și are o valoare de 1,5 milioane de lei.\n\nProiectul presupune audit energetic, proiectare, asistență tehnică, consultanță, achiziționarea și instalarea unui sistem de iluminat complet echipat cu telegestiune pentru 507 lămpi.",
  "metadata": {
    "original_file": "Est_News_0492.html"
  }
}