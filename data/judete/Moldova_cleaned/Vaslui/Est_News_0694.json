{
  "title": "Apartamente pentru angajații din sistemul public! 30 de persoane au solicitat locuință de serviciu",
  "content": "Apartamente pentru angajații din sistemul public! 30 de persoane au solicitat locuință de serviciu\n\nConsiliul Local Vaslui va aproba lista cu solicitanţii care au acces la locuinţa de serviciu. Locuinţele construite prin ANL sau aflate în proprietatea municipiul Vaslui se închiriază funcţionarilor publici şi personalului contractual din cadrul Primăriei Municipiului Vaslui precum şi instituţiilor publice din municipiul Vaslui.\n\nRecent, au fost finalizate lucrările aferente proiectului „Locuinţe de serviciu strada Ceramicii F.N. cu 20 U.L., P+3E+M, municipiul Vaslui, judeţul Vaslui”. Proiectul a fost realizat de Agenţia Naţională pentru Locuinţe, valoarea investiţiei fiind în valoare de 6.086.635 lei.\n\nConstructorii au ridicat un bloc cu 20 de unităţi locative cu destinaţia de locuinţe de serviciu, din care 5 apartamente cu 3 camere, 10 apartamente cu 2 camere şi 5 apartamente cu 1 cameră.\n\nComisia de analiză a solicitărilor de locuinţe de serviciu s-a întrunit în data de 14 august 2024 şi a procedat la analiza dosarelor depuse de către solicitanţii de locuinţe de serviciu.\n\n„După analiza dosarelor, comisia a constatat faptul că un număr de 13 solicitanţi îndeplinesc criteriile de acces la locuinţă iar un număr de 17 solicitanţi, din cei 30 solicitanţi care au depus dosar, nu îndeplinesc în totalitate criteriile de acces la locuinţă stabilite conform punctului A din Anexa nr. 1 la Regulament privind modalitatea, criteriile de analiza şi soluţionare a cererilor de atribuire a locuinţelor de serviciu construite prin A.N.L” , se arată în raportul la proiectul de hotărâre.",
  "metadata": {
    "original_file": "Est_News_0694.html"
  }
}