{
  "title": "Avantaje fiscale pentru angajatorii care oferă tichete de activități casnice",
  "content": "Ministerul Muncii a publicat în transparență decizională un proiect, prin care se propune modelul de contract pe care angajatorii îl pot încheia cu agențiile de ocupare a forței de muncă pentru achiziția de tichete de activități casnice.\n\nAceste tichete pot fi oferite angajaților ca beneficiu extrasalarial și pot fi folosite de aceștia pentru a plăti persoanele care îi ajută în gospodărie cu diverse activități casnice.\n\nAngajatorii care doresc să beneficieze de acest sistem trebuie să respecte câteva reguli, cum ar fi să facă plata contravalorii acestora către agenție, să completeze datele personale ale salariaților pe tichetele emise și să distribuie tichetele exclusiv angajaților care au dreptul să le utilizeze. De asemenea, în cazul întârzierii plății, agenția poate solicita penalități de 0,04% pe zi din valoarea neachitată.\n\nAngajatorii care oferă tichete de activități casnice beneficiază și de avantaje fiscale. Dacă un angajator acordă cel puțin 600 de tichete unui salariat într-un an, va primi în anul următor 50 de tichete gratuite, care pot fi distribuite ca primă sau bonus altor angajați.\n\nAgenția Județeană pentru Ocuparea Forței de Muncă (AJOFM) Vaslui gestionează Platforma Electronică de Evidență a Activităților Casnice. Legislația în vigoare stabilește cadrul legal prin care persoanele fizice pot desfășura activități casnice în schimbul unei remunerații sub formă de tichete de activități casnice.\n\n„Acest tip de remunerație este destinat valorificării muncii prestatorilor casnici și are o valoare nominală stabilită la 15 lei per tichet. Implementarea acestui sistem aduce beneficii multiple atât pentru prestatorii casnici, cât și pentru gospodăriile care beneficiază de aceste servicii” , au precizat reprezentanții AJOFM Vaslui.",
  "metadata": {
    "original_file": "Est_News_0755.html"
  }
}