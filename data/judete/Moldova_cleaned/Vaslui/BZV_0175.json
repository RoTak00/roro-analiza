{
  "title": "Impact intre un tractor si un tren in localitatea vasluiana Bacesti - FOTO",
  "content": "Pompierii din Negrești intervin cu o autospecială dotată cu apă, spumă și echipament de descarcerare, pentru gestionarea unui accident feroviar produs la o trecere de nivel cu calea ferată în localitatea Băcești, comuna Băcești. Accidentul a implicat trenul nr. 11.448, aflat pe direcția Buhăiești – Roman, și un utilaj agricol ce tracta o remorcă cu o singură axă. În cele două vehicule se aflau 32 de persoane, dintre care 30 erau pasageri în tren.\n\nO ambulanță SAJ Vaslui sprijină intervenția pompierilor. La sosirea echipajelor, s-a constatat că tractorul era răsturnat pe calea ferată, iar conducătorul acestuia a rămas blocat până la sosirea altor participanți la trafic, care l-au ajutat să iasă în siguranță. Bărbatul, în vârstă de 56 de ani, a refuzat transportul la spital, neavând nevoie de îngrijiri medicale.\n\nDin tractor se scurg lichide combustibile, iar locomotiva trenului este avariată, cu o conductă de aer deteriorată. Traficul rutier se desfășoară momentan pe o singură bandă, iar pentru degajarea căii ferate a fost solicitat un buldoexcavator. Trenul va fi tractat pe o linie de siguranță, iar pasagerii vor fi preluați de un alt tren pentru a-și continua călătoria.\n\nCircumstanțele producerii accidentului sunt investigate de autoritățile competente, iar intervenția este în curs de desfășurare.",
  "metadata": {
    "original_file": "BZV_0175.html"
  }
}