{
  "title": "Programul complet al turului. CSM Vaslui va debuta în deplasare în noul sezon al Ligii 3",
  "content": "Programul complet al turului. CSM Vaslui va debuta în deplasare în noul sezon al Ligii 3\n\nCSM Vaslui va debuta în deplasare în noul sezon al Ligii 3, întâlnind echipa a doua a CSM Ceahlăul Piatra Neamț. Prima etapă este programată sâmbătă, 31 august. Ca și în ediția trecută de campionat, FRF a împărțit Liga 3 în zece serii a câte 10 echipe fiecare.\n\nFormația vasluiană se regăsește în prima serie, alături de ACS FC Șoimii Gura Humorului, ACS USV Iași, ACSM Ceahlăul Piatra Neamț 2, CSM Bucovina Rădăuți, ACS FC Bacău, CSM Bacău, CS Știința Miroslava, ACS Șomuz Fălticeni, CSM Vaslui și AS FC Rapid Brodoc.\n\nPrimul joc de pe teren propriu va fi cu Știința Miroslava, în etapa a doua.\n\nCa în sezonul precedent, Liga 3 va fi formată dintr-un sezon regular, tur-retur, de 18 etape, urmat de un play-off între primele 4 clasate, respectiv play-out între celelalte 6 echipe.\n\nPlay-off-ul se va juca în format tur-retur-tur, 9 etape, iar play-out-ul în format tur-retur, 10 etape.\n\nUltima fază a competiției, în care vor evolua echipele clasate pe primele două locuri în play-off-ul fiecărei serii, va consta în două runde de baraj. 10 dueluri în dublă manșă, urmate de runda finală, tot în dublă manșă, la finalul căreia vom cunoaște cele 5 echipe promovate în sezonul 2025-2026 al Ligii 2.",
  "metadata": {
    "original_file": "Est_News_0728.html"
  }
}