{
  "title": "Alarmă în domeniul afacerilor! 1.234 de firme au ieșit de pe piață în cursul acestui an",
  "content": "Alarmă în domeniul afacerilor! 1.234 de firme au ieșit de pe piață în cursul acestui an\n\nÎn perioada ianuarie – octombrie 2024, în județul Vaslui au fost radiate de la Registrul Comerțului 675 de firme. În aceeași perioadă au fost dizolvate 348 firme. Nu în ultimul rând, în primele zece luni ale acestui an un număr de 211 societăți comerciale și-au suspendat activitatea. În total, 1.234 de firme au ieșit de pe piață în cursul acestui an.\n\nPotrivit datelor Oficiului Național al Registrului Comerțului, în perioada ianuarie – decembrie 2023, în județul Vaslui și-au încetat activitatea un număr total de 1.381 de firme. Astfel, au fost suspendate 251 de firme, iar alte 385 de societăți au fost dizolvate. În aceeași perioadă, au fost radiate din Registrul Comerțului 745 de societăți.\n\nCamera de Comerț, Industrie și Agricultură (CCIA) Vaslui a organizat cea de-a 31-a ediție a Topulului Județean al Firmelor. Evenimentul care premiază excelența în afaceri s-a bucurat de prezența oamenilor de afaceri vasluieni, șefii administrațiilor publice locale și județene, membri ai Guvernului, directori de bănci și parlamentari.\n\nÎn acest an, 1.448 de societăţi comerciale din judeţ s-au clasat pe primele zece locuri ale Topului Judeţean al Firmelor. Firmele din top 10 cumulează o cifră de afaceri de aproape 1,5 miliarde de euro. Dintre firmele premiate la Topul Județean, 67 se regăsesc în topul firmelor întocmit la nivel naţional.",
  "metadata": {
    "original_file": "Est_News_0184.html"
  }
}