{
  "title": "Important pentru fermieri! A fost prelungit termenul pentru depunerea cererilor de constatare a pagubelor produse de seceta",
  "content": "Termenul pentru depunerea de către fermieri a cererilor de constatare a pagubelor produse de seceta pedologică în vederea obținerii despăgubirilor se prelungește până pe 19 august 2024, ora 24:00.\n\nMăsura a fost luată având în vedere că ziua 15 august 2024 a fost zi de sărbătoare legală (zi nelucrătoare). Reprezentanții Ministerului Agriculturii au precizat că decizia a fost comunicată tuturor direcțiilor agricole județene.\n\nConducerea Ministerului Agriculturii va plăti în acest an calamități către fermieri pentru culturile agricole distruse de secetă. Situația de la nivel național este monitorizată cu atenție, urmând ca fermierii care au suprafețe afectate de secetă să primească despăgubiri în cuantum de 200 și 250 euro pe hectar.\n\nFermierii din județul Vaslui sunt amenințați de faliment din cauza secetei severe. La nivel local nu a plouat de o lună și jumătate, iar culturile de porumb și floarea-soarelui se usucă. Pierderile pe care fermierii le contabilizează sunt deja între 3.500 și 4.500 de lei/hectar. La nivel local sunt însămânțate cu porumb și floarea-soarelui 132.000 de hectare.\n\n„Porumbul a plecat bine din primăvară și a avut apă apă suficientă, dar acum s-a instalat canicula și plantele se usucă. Se duce porumbul și floarea-soarelui. Noi am făcut toate lucrările și e mare păcat. Înregistrăm deja pierderi, chiar dacă am treierat grâul. Nu știu ce vom face la anul. Se sperăm că ne ajută Dumnezeu și statul ne va da despăgubiri. Va rămâne mult pământ nelucrat” , a spus Constantin Galeru, fermier din județul Vaslui.",
  "metadata": {
    "original_file": "Est_News_0739.html"
  }
}