{
  "title": "Amenzi de peste trei milioane de lei pentru munca la negru! 89 de angajatori au fost sancționați",
  "content": "Amenzi de peste trei milioane de lei pentru munca la negru! 89 de angajatori au fost sancționați\n\nInspectoratul Teritorial de Muncă (ITM) Vaslui a efectuat 1.088 de controale, care au avut principal obiectiv identificarea cazurilor de muncă nedeclarată, la angajatorii susceptibili de a o folosi. Anul trecut, în cadrul controalelor au fost identificate 156 de persoane care prestau muncă nedeclarată.\n\n„Pentru persoanele identificate că prestau muncă nedeclarată, un număr de 89 de angajatori au fost sancționați contravențional fiindu-le aplicate 91 amenzi. Pentru fiecare persoană identificată au fost aplicate amenzi între 10.000 și 20.000 lei, în funcție de tipul de muncă nedeclarată prestată, valoarea totală a amenzilor aplicate pentru munca nedeclarată în anul 2023 fiind de 3.080.000 lei” , au precizat reprezentanții ITM Vaslui.\n\nÎn domeniul relațiilor de muncă, inspectorii de muncă au efectuat un număr total de 1.145 de controale, au aplicat 410 sancțiuni contravenționale, din care 213 amenzi în valoare de 3.692.000 lei și 197 avertismente. Valoarea amenzilor încasate la finalul anului 2023 era de 529.350 lei.",
  "metadata": {
    "original_file": "Est_News_0951.html"
  }
}