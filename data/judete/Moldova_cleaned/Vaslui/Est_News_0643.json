{
  "title": "Au fost virate în avans beneficiile de asistență socială! În județul Vaslui sunt în plată peste 100.000 de alocații de stat pentru copii",
  "content": "Au fost virate în avans beneficiile de asistență socială! În județul Vaslui sunt în plată peste 100.000 de alocații de stat pentru copii\n\nÎn contextul deschiderii noului an școlar, Agenția Națională pentru Plăți și Inspecție Socială a virat în avans beneficiile de asistență socială. Este vorba despre beneficiarii de alocații de stat, stimulent de inserție și indemnizații pentru adopție și creșterea copilului.\n\nLa nivel național sunt înregistrați 3.484.686 de beneficiari de alocație de stat pentru copii, 159.601 de beneficiari de indemnizație pentru creșterea copilului, 83.943 de beneficiari de stimulent de inserție pentru creșterea copilului și 4.514 de beneficiari indemnizație de acomodare și sprijin adopție.\n\nNumărul beneficiarilor de alocație de stat pentru copii din județul Vaslui crește de la o lună la alta. În timp ce datele demografice arată un spor natural negativ al populației, la nivel local sunt în plată 103.763 de alocații.\n\nLa sfârșitul lunii aprilie 2024, a fost plătită o sumă totală ca drepturi curente de 34.231.990 de lei, cu o sumă medie de 330 de lei.\n\nCreșterea din ultimii ani a numărului mediu de beneficiari care încasează alocație de stat are două explicații. În primul rând, este vorba despre cetățenii din Republica Moldova care, după dobândirea cetățeniei române, își depun cererile de acordare a alocației în România.\n\nDe asemenea, majorarea numărului de beneficiari s-a înregistrat și pe fondul reîntoarcerii în țară a cetățenilor români care au lucrat în străinătate.",
  "metadata": {
    "original_file": "Est_News_0643.html"
  }
}