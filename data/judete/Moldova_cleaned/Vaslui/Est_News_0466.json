{
  "title": "Investiție de peste 23 de milioane de lei pentru modernizarea străzilor din Viișoara",
  "content": "Investiție de peste 23 de milioane de lei pentru modernizarea străzilor din Viișoara\n\nConsiliul Local Vaslui va modifica indicatorii tehnico-economici şi devizul general pentru obiectivul de investiţii „Modernizare străzi Viişoara”. Proiectul este aprobat pentru finanţare prin Programul Naţional de Investiţii „Anghel Saligny” și are o valoare totală de 23.360.737 lei cu TVA inclus.\n\nConsilierii locali vor aproba în cadrul proiectului de hotărâre și finanţarea de la bugetul local al municipiului Vaslui a sumei de 5.506.743 lei reprezentând categoriile de cheltuieli finanţate de la bugetul local\n\nPână în acest moment, semnarea contractului de finanţare nu a fost posibilă din cauza desfăşurării lucrărilor privind infrastructura de apă-canal din suburbia Viişoara. Procesul verbal de recepţie parţială transmis de SC Aquavas SA atestă finalizarea execuţiei reţelelor de apă-canal în zona vizată de proiect, Ministerul Dezvoltării solicitând informaţii precise cu privire la străzile vizate de proiectul finanţat prin POIM, cât şi despre lucrările finanţate prin proiectul finanţat din bugetul local „Extinderea reţelei de apă şi canalizare menajeră – zonele Moara Grecilor, Viişoara, Rediu şi Filaturii”.\n\n„Au fost transmise documente care au răspuns solicitărilor înaintate. De asemenea, Ministerul Dezvoltării a solicitat actualizarea indicatorilor tehnico-economici şi aprobarea acestora printr-o hotărâre de consiliu local” , se arată în raportul la proiectul de hotărâre.",
  "metadata": {
    "original_file": "Est_News_0466.html"
  }
}