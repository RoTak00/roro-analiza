{
  "title": "Tichete sociale pentru mame! Peste 9.000 de familii din județul Vaslui încasează venitul minim de incluziune",
  "content": "Tichete sociale pentru mame! Peste 9.000 de familii din județul Vaslui încasează venitul minim de incluziune\n\nFemeile care fac parte dintr-o categorie vulnerabilă și care au născut începând cu data de 12 aprilie 2024 pot beneficia de tichete sociale în valoare de 2.000 de lei. Tichetele pot fi folosite pentru cumpărarea de produse destinate îngrijirii nou-născutului. Programul se desfășoară timp de patru ani, iar tichetul se acordă o singură dată pentru fiecare nou-născut.\n\nPot beneficia de acest tip de sprijin: mamele beneficiare ale venitului minim de incluziune; mamele cu dizabilități; mamele în situații critice (calamități, violență domestică etc.); mamele fără acte de identitate; mamele minore; mamele cetățeni străini sau apatrizi din zone de conflict. Programul este finanțat prin Programul Incluziune și Demnitate Socială 2021-2027 și are un buget total de 119.239.200 de lei (24 milioane euro).\n\nProcedura de distribuire a tichetelor sociale pe suport electronic pentru mamele cu nou-născuți defavorizate, precum și mecanismul de implementare aferent devin aplicabile odată cu publicarea în Monitorul Oficial nr. 763 din 5 august 2024.\n\nAgenția Județeană pentru Plăți și Inspecție Socială (AJPIS) Vaslui a făcut primele plăți pentru beneficiarii venitului minim de incluziune. În total, în prima lună a acestui an au primit ajutor financiar 9.349 de beneficiari (familii și persoane singure). Valoarea asistenței sociale plătită de la bugetul de stat a fost de 5.805.360 de lei.\n\n„Venitul minim de incluziune reprezintă un program unic de asistență socială, creat pentru a ajuta persoanele și familiile vulnerabile să depășească obstacolele financiare pe care le întâmpină și să-și îmbunătățească viața” , au precizat reprezentanții AJPIS Vaslui.",
  "metadata": {
    "original_file": "Est_News_0761.html"
  }
}