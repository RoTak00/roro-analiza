{
  "title": "Sindicaliștii din asistența socială au convenit principiile care vor sta la baza viitoarei grile salariale",
  "content": "Sindicaliștii din asistența socială au convenit principiile care vor sta la baza viitoarei grile salariale\n\nÎn perioada 12-14 iunie a avut loc a doua ședință regională comună a Federației COLUMNA-SCOR cu reprezentanți ai mai multor DGASPC-uri din țară.\n\n„Am consolidat împreună cu delegațiile participante principiile care vor sta la baza viitoarei grile salariale pentru asistența socială, grilă care să facă parte din noua lege a salarizării personalului plătit din fonduri publice. Urmează o nouă ședință regională, la care vor participa DGASPC-urile din zona Moldovei, în perioada 27/29 iunie, la Bacău” , a spus Gică Crețu, liderul Sindicatului din cadrul Direcției Generale de Asistență Socială și Protecția Copilului Vaslui.\n\nLa începutul acestui an, lucrătorii din domeniul asistență socială au primit asigurări de la guvernanți că toate doleanțele le vor fi îndeplinite în termen scurt și mediu. Promisiunile au fost făcute de reprezentații Ministerului Muncii și Solidarității Sociale, respectiv ai Ministerului Familiei, prezenți la lucrările Consiliului Național din data de 2 februarie 2024.\n\nRevendicările salariaților vizează salarizare, modificarea statutului asistentului maternal, reactualizarea standardelor minime de cost pentru serviciile sociale, deblocarea angajărilor în sistemul de asistență socială și elaborarea normativelor de personal.",
  "metadata": {
    "original_file": "Est_News_1008.html"
  }
}