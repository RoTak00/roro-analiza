{
  "title": "Amintiri din Epoca de Aur cu tovarăşa primar Alina Apostol",
  "content": "Orice s-ar zice, dar obiceiurile propagandistice de pe vremea Epocii de Aur dispar foarte greu din conştiinţa politicienilor noştri. Chiar dacă au trecut 29 de ani de la încetarea oficială a regimului care a permis un dezmăţ de omagii frumos ambalate, unii lideri politici, chiar şi dintre cei tineri, se inspiră din imaginile anilor glorioşi ai comunismului. Primăriţa din Ciorteşti, Alina Apostol, ne oferă prin fotografia alăturată o mostră de tablou ceauşist, demn de Cântarea României, lesne de intitulat: „Omagiu din suflet de copii pentru iubita tovarăşă primar!”. Băieţi şi fete în costume naţionale curate, călcate şi apretate la dungă, îmbrăţişând-o pe doamna primar într-un acces de dragoste ce se vrea spontan. “Îmbrățișări de copii!!! Copii frumoși de la Ciortești! Cele mai sincere și calde brațe!”, a descris Alina Apostol pe Facebook scena odei închinate pe treptele Primăriei. E şi asta o recompensă pentru elevii din Ciorteşti: să apară pe contul de Facebook al tovarăşei primar.",
  "metadata": {
    "original_file": "Ieseanul_0247.html"
  }
}