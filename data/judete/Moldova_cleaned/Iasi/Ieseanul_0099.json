{
  "title": "Scurtmetrajele și filmele autohtone se văd la Serile Filmului Românesc, în Amfiteatrul Palas",
  "content": "Capitala Moldovei devine capitala filmului românesc, iar inima orașului se transformă în epicentrul cinematografiei, unde se vor întâlni cinefilii ieșeni în această săptămână. Amfiteatrul Palas găzduiește unul dintre ecranele festivalului Serile Filmului Românesc (SFR) pe care vor fi difuzate o serie de scurtmetraje, dar și pelicule autohtone.\n\nScurtmetrajele autohtone au impresionat dintotdeauna publicul, iar regizorii români au fost apreciați de către critici din toate colțurile lumii. Astfel joi , 12 august 2021 , SFR aduce pentru cinefilii ieșeni, în Amfiteatrul Palas, seara de scurtmetraje „ S`curte ”, unde de la ora 21.00 , vom putea urmări: „ Împreună ”, „ EU sunt Dorin ”, „ Da, da, promit ”, „ Șoarecele B ”, dar și alte pelicule. Invitații speciali sunt actorii: Ileana Popovici , Valeriu Andriuță și Michael Cuptor .\n\nPrietenia poate înflori între cele mai diferite persoane, din colțuri opuse ale lumii, iar pelicula pe care o vom vedea la SFR , vineri , 13 august , ne va prezenta legătura dintre un șofer de tractor și un politician de rang înalt . De la ora 21.30 , „ Berliner ” ne va duce din Amfiteatrul Palas în București, în timpul unei campanii electorale tensionate. Filmul a primit premiul „Keen Eye” – Russian Cinema Club Federation, la cea de-a 42-a ediție a Festivalului Internațional de film de la Moscova (MIFF).\n\nTotodată, SFR propune și documentare despre personaje românești, care s-au remarcat pe parcursul anilor prin munca și perseverența lor. Află povestea cunoscutului alpinist timișorean Horia Colibăşanu ! Sâmbătă , 14 august , pe ecranul din Amfiteatrul Palas va rula documentarul independent „ Superhombre ”, de la ora 21.30 . Filmul surprinde viața alpinistului din trei unghiuri diferite: alpinist de top , soț și tată și medic stomatolog . Documentarul a fost nominalizat la premiile GOPO 2021.\n\nDuminică ne uităm la filmul „ Servitorii ”, care ne duce în Cehoslovacia totalitară, unde doi tineri, care studiază la seminarul teologic, trebuie să decidă dacă vor colabora cu regimul sau vor refuza, devenind ținta poliției secrete. De la ora 21.00 , ne întâlnim în Amfiteatrul Palas și ne bucurăm de ultima peliculă din cadrul SFR 2021, care a câștigat Georges Delerue Award for Best Soundtrack/Sound Design în competiția Film Fest Gent, unul dintre cele mai mari festivaluri de film europene.\n\nDacă încă nu ai bilete la festival, intră pe site-ul SFR , alege filmul preferat și pregătește-te de seri sub lumina reflectoarelor, în Amfiteatrul Palas ! Festivalul se desfășoară în mai multe locații din Iași, în perioada 11 – 15 august. Consultă prograul complet al SFR, disponibil pe site !",
  "metadata": {
    "original_file": "Ieseanul_0099.html"
  }
}