{
  "title": "Cu un Cristea se va face primăvară la Poli? Un salut din Italia pentru fanii săi ieşeni",
  "content": "Căpitanul Politehnicii Iaşi, Andrei Cristea, nu şi-a dezamăgit fanii nici la finele anului trecut. Atacantul Iaşului şi-a petrecut ultimele zile din 2017 tot în lumea fotbalului, de data asta unul de calitate. Pe 30 decembrie, Cristea a fost prezent în tribunele stadionului din Florenţa, la meciul din prima serie italiană dintre Fiorentina şi A.C. Milan.\n\nDacă tot se spune că Iaşul e Florenţa României, n-ar fi rău ca Poli să fie Fiorentina Ligii I\n\nDe remarcat este faptul că, după partida de la începutul lui decembrie cu Astra Giurgiu, vârful ieşenilor a făcut o declaraţie care ridică semne de întrebare asupra viitorului său în Copou. „Mă bucur că înscriu goluri care aduc puncte. E a zecea oară când încep din postura de rezervă şi marchez decisiv. Eu îmi fac datoria cât pot mai bine, iar la iarnă vom trage linie”, a spus atunci Andrei Cristea, iritat de postura de rezervă. Suntem în mijlocul iernii, dar atacantul lui Poli încă n-a tras nicio linie. Poate după ultimele etape din acest sezon?",
  "metadata": {
    "original_file": "Ieseanul_0278.html"
  }
}