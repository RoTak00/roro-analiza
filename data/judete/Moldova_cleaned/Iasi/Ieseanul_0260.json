{
  "title": "Ce a descoperit un ieşean în avionul spre Australia",
  "content": "Bulai (stânga): E mişto că toţi suntem doxa la geografie, dar sper ca măcar unul dintre voi să ştie cum se pilotează avionul\n\nLectorul Mihai Bulai, şeful colectivului Facultăţii de Geografie care a elaborat recent Strategia de Turism a Iaşului, îşi menţine ridicat tonusul necesar descoperirii de noi provocări turistice. Aşa că a făcut un salt tocmai la antipozi, plecând într-o vizită de câteva zile în Adelaide, unul dintre cele mai mari oraşe ale Australiei. Aflat în avionul care-l ducea de la Iaşi spre Londra, de unde urma să prindă o legătură spre ţara cangurilor, profesorul Bulai a făcut o descoperire interesantă, relatată pe pagina sa de Facebook. „Agent check-in zboruri internaționale – absolvent geografie, Check-in zboruri domestice – doi absolvenți geografie, Agent de rampă – absolvent geografie, Hostess avion – absolvent geografie, Șef echipaj cabină – absolvent geografie, Pasageri – doi absolvenți geografie, Pilotul italian – cică i-a placut geografia!”, a exclamat entuziast Bulai, demonstrând astfel studenţilor săi că studiul geografiei te poate duce departe, oriunde în lume.",
  "metadata": {
    "original_file": "Ieseanul_0260.html"
  }
}