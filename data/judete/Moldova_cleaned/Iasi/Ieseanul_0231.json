{
  "title": "Excelsior, cel mai mare târg de rechizite și manuale școlare din regiune, la Palas",
  "content": "Pregătirile pentru momentul în care va suna din nou clopoțelul încep la Palas Mall. Până pe 16 septembrie 2018, Librăriile SEDCOM LIBRIS Iaşi organizează în Atrium cea de-a cincea ediţie a Târgului pentru Școală EXCELSIOR.\n\nZilnic, între orele 10.00 și 22.00, târgul EXCELSIOR îi așteaptă pe cei care vor să-și completeze ghiozdanul cu tot ce au pe lista pentru noul an școlar. Ediţia aniversară din acest an reuneşte peste 50.000 de articole diverse, la preţuri atractive. Elevii şi părinţii găsesc aici toate articolele necesare, de la o selecție variată de rechizite, cele mai dorite instrumente de scris, diverse materiale pentru colorat şi desenat, produse speciale pentru activităţile artistice, până la genţi şi ghiozdane, materiale didactice pentru lucru acasă şi în laboratoarele şcolare, hărţi şi globuri pământeşti, mii de jocuri şi jucării, manuale şi caiete şcolare, atlase, culegeri şi teste pentru examenele finale, dicţionare, cărţi cu lecturi esenţiale, lucrări de metodică şi psihopedagogie şcolară, enciclopedii şi sute de cărţi de cultură generală.\n\nÎn plus, EXCELSIOR a pregătit și o ofertă de 10% reducere la întregul coș de cumpărături, dacă în conținutul acestuia este inclus și un ghiozdan.\n\nÎn paralel, EXCELSIOR propune și o agenda cu activități variate: piese de teatru, ateliere, spetacole, jocuri, lecturi de poveşti, concursuri de cultură generală, activităţi culturale, educative şi distractive, lansări de cărţi şi multe alte surprize.\n\nTârgul pentru școală EXCELSIOR se desfășoară până pe 16 septembrie, în Atriumul Palas Mall.",
  "metadata": {
    "original_file": "Ieseanul_0231.html"
  }
}