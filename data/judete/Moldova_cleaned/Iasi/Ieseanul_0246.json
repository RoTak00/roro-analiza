{
  "title": "Cristian Adomniţei, expert în decorarea toaletelor",
  "content": "Retras multă vreme în muţenie, Cristian Adomniţei, fostul ministru liberal al Educaţiei, a început să scoată capul prin fereastra contului de Facebook. Pasionat în continuare de aeroporturi, Adomniţei a făcut câteva observaţii estetice în privinţa toaletei de pe Aeroportul Internaţional Henri Coandă. „Am fost în multe aeroporturi din lume, din ţări mai civilizate şi altele mai puţin dezvoltate decât a noastră. Nicăieri nu am văzut asemenea dezinteres şi neprofesionalism, începând cu alegerea (şi acceptarea de către beneficiar) a tipului şi culorilor de gresie şi faianţă. Nu mai spun că se potrivesc perfect rozul chiuvetelor, negrul săpunierelor, bejul faianţei, albastrul gresiei şi inoxul bateriei. Kitch-ul suprem”, a conchis Adomniţei, demonstrând că are calităţi nebănuite de specialist în decoraţiuni interioare şi mai ales în relevarea „kitch”-ului. Păi dacă în toaletă e atât de meseriaş, vă daţi seama ce asortări coloristice ar face Adomniţei în „kitchineta” PNL, dacă cei de-acolo l-ar scăpa înăuntru fie şi pentru încă un mandat de parlamentar?",
  "metadata": {
    "original_file": "Ieseanul_0246.html"
  }
}