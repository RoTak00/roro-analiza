{
  "title": "TÂRG DE CARIERE, VINERI ȘI SÂMBĂTĂ, LA PALAS",
  "content": "Târguri variate vor completa sesiunile de shopping din acest week-end, din ansamblul Palas. Dacă ești în căutarea unui loc de muncă, te poți întâlni cu angajatorii la Târgul de Cariere. Pentru cei care vor produse românești, la Palas se desfășoară târguri ale producătorilor și meșteșugarilor autohtoni.\n\nVineri și sâmbătă, pe 12 și 13 octombrie 2018, în Atriumul Palas Mall va avea loc Târgul de Cariere Iași. Peste 60 de companii din cele mai variate domenii își vor prezenta ofertele de angajare din categoriile entry-level, nivel mediu și avansat. Cei interesați vor putea alege din peste 2.000 de locuri de muncă disponibile, din domeniul Inginerie, Resurse Umane, Marketing, Retail, Administrativ, Consultanță sau Juridic. În cadrul Târgului de Cariere Iași, participanții vor putea să facă simulări de interviu, negocieri de salariu și vor avea parte de consiliere profesională și în legislația muncii.\n\nPână duminică inclusiv, la Palas se desfășoară și târguri prilejuite de Sărbătorile Iașului. Pe esplanada din proximitatea caruselului venețian din parcul Palas, clienții găsesc propunerile Târgului de Marochinărie Expo Textil. Piese de îmbrăcăminte din piele și blană, dar și încălțăminte, cu design modern și realizate de producători români, vor putea fi admirate și cumpărate de cei care își pregătesc garderoba pentru sezonul rece.\n\nTot până duminică, pe esplanada aferentă intrării principale în Palas Mall, dinspre Palatul Culturii, cei care apreciază obiectele tradiționale vor fi întâmpinați de meșteșugari din diferite zone ale țării. Ii și costume populare, accesorii cu simboluri tradiționale, linguri de lemn sculptate, genți din piele, piese vestimentare, papuci din blană și multe alte articole sunt propunerile expozanților. Tot aici, pofticioșii sunt îndemnați să aleagă preparate tradiționale, gustoase și proaspete.",
  "metadata": {
    "original_file": "Ieseanul_0226.html"
  }
}