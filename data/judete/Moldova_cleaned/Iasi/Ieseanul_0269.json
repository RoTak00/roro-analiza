{
  "title": "Nostalgii fotbalistice. Eugen Trică şi Flavius Stoican, apreciind calitatea echipamentului de altădată",
  "content": "Trică (stânga): Mister, trebuie să recunoaştem că tricourile astea de campioni ne-au rămas mici, ca şi şansele de a intra în play – off\n\nCei doi antrenori ai lui Poli Iaşi, principalul Flavius Stoican şi secundul Eugen Trică, au găsit timp pentru un mic eveniment interesant, de rememorare a fostelor cariere de fotbalişti. Cunoscut pentru colecţia sa impresionantă de vestimentaţie sportivă, Dan Cojocaru (Mopsul), directorul tehnic al echipei naţionale de futsal, le-a făcut o surpriză celor doi antrenori, oferindu-le tricourile originale pe care aceştia le-au purtat, ca jucători, la echipe de top din Europa. Astfel, Flavius Stoican şi-a putut revedea echipamentul pe care l-a îmbrăcat la Şahtior Doneţk, în perioada 2003 – 2007, pe vremea când echipa ucraineană îl avea antrenor pe Mircea Lucescu, iar Trică şi-a probat încă o dată tricoul CFR-ului din Cluj, club la care a activat o bună perioadă de timp.",
  "metadata": {
    "original_file": "Ieseanul_0269.html"
  }
}