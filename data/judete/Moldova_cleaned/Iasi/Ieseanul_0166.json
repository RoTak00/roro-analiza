{
  "title": "Conducerea TUIASI a decis suspendarea activității didactice și susținerea online a cursurilor în perioada 12 – 31 martie",
  "content": "În urma deciziilor luate la nivelul Comitetului Național pentru Situații Speciale de Urgență, pentru prevenirea răspândirii infecției cu COVID-19, Consiliul de Administrație al Universității Tehnice „Gheorghe Asachi” din Iași a hotărât suspendarea activității didactice începând cu ziua de joi, 12 martie 2020, până pe 31 martie 2020.\n\nÎn același timp, începând de luni, 16 martie 2020, și până pe 31 martie 2020, se vor închide căminele din Campusul „Tudor Vladimirescu”, perioadă în care se vor efectua lucrări de dezinfectare a tuturor căminelor, spațiilor de socializare, a cantinei, dar și a altor spații din campus care sunt frecventate des de studenți. Vor putea rămâne cazați în continuare în Căminul T8 al universității studenții veniți la TUIASI printr-o mobilitate de tip Erasmus, cât și studenții proveniți de la casele de copii. În această perioadă, 16 – 31 martie, accesul persoanelor străine va fi restricționat în spațiile din campusul studențesc.\n\nSunt suspendate, în paralel, toate activitățile extracurriculare care presupun concentrarea unui număr mare de persoane, precum conferințele, concursurile sau competițiile sportive, iar acolo unde este posibil activitățile didactice se vor desfășura online. Conducerea TUIASI a decis și că acele activități care nu pot fi desfășurate online să fie recuperate după un program stabilit de fiecare dintre cele 11 facultăți, cât și de Departamentul pentru Pregătirea Personalului Didactic.\n\nConducerea TUIASI a decis că nu vor fi suspendate activitățile de cercetare, documentare și cele administrative, desfășurate de către angajații Universității Tehnice „Gheorghe Asachi” din Iași. Consiliul de Administrație poate decide prelungirea perioadei menționate în funcție de evoluția răspândirii infecției cu COVID-19.",
  "metadata": {
    "original_file": "Ieseanul_0166.html"
  }
}