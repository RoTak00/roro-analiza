{
  "title": "Fostul senator Costel Șoptică şi-a găst o nouă funcţie la stat",
  "content": "Fostul senator și președinte al PNL Botoșani, Costel Șoptică, a obţinut o nouă funcţie la stat. Astfel, la doar câteva săptămâni după ce și-a încheiat mandatul parlamentar şi s-a căsătorit acesta a fost numit administrator public al orașului Flămânzi.\n\nFuncția de administrator public i-ar asigura fostului senator un salariu de aproximativ 7.000 de lei.\n\nCostel Șoptică a demisionat la finalul lunii ianuarie a anului trecut din fruntea organizației județene a PNL Botoșani în favoarea lui Valeriu Iftime.\n\nDecizia ar fi fost luată după ce afaceristul Valeriu Itfime și-a anunțat candidatura pentru președinția Consiliului Județean Botoșani din partea PNL.\n\nCostel Șoptică a avut trei mandate de parlamentar. Într-un material relizat de reporterii „Monitorul” cu puţin timp înainte de încheierea ultimului mandat, acesta susţinea că, pentru a fi cu adevărat eficient și de impact, un parlamentar are nevoie de câţiva ani pentru a dobândi experienţă.\n\n„Eu consider că am început să am randament abia din anul doi din al doilea mandat, deși știu că o să fiu criticat pentru lucrul ăsta. Abia din anul 5-6 de Parlament pot să spun că într-adevăr am putut să impun anumite lucruri pentru Botoșani, am putut să le susţin și am putut și să obţin ceva”, a declarat deputatul.\n\nRămâne de văzut ce impact va avea activitatea sa în cadrul Primăriei Flămânzi și în cât timp va reuși să contribuie semnificativ la modernizarea infrastructurii și dezvoltarea economică a orașului.",
  "metadata": {
    "original_file": "Monitorul_0270.html"
  }
}