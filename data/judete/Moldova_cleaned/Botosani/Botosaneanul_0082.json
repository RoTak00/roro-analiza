{
  "title": "Fost șef la Județ: Noi am furat, nu putem trăi din salariul ăla / 99% din oamenii politici au băgat mânuța în borcanul cu miere – VIDEO",
  "content": "Chiar dacă extrem de puțini oameni politici au ajuns după gratii din cauza unor infracțiuni comise în calitate de demnitari, unul dintre foștii președinți ai Consiliului Județean este convins că, în realitate, numărul celor care au sustras din banul public este mult mai mare.\n\n\n\n Fost viceprimar la Sulița, apoi deputat și președinte al CJ, Florin Țurcanu a fost condamnat pentru fapte de corupție și a efectuat 10 luni de închisoare și susține că a ajuns să fie prezentat drept ”cea mai rea creatură din județul acesta”, deși în opinia sa alți oameni cu funcții înalte au comis fapte mult mai grave, fără să se fi sesizat cineva.\n\n”Una peste alta vă spun că am fost mai bun decât alții. V-am spus, nu am furat atât de mult cât ei și nu am făcut atât de mult rău ca ei, ca să lămurim. 99% din oamenii politici au băgat mânuța în borcanul cu miere de-a lungul timpului. Da, 99%!”\n\n”Nu pot să fiu parlamentar intrat cu fundul gol și în patru ani de zile să devin milionar”\n\n\n\n În studioul ” Botoșăneanul TV ”, a arătat că a lăsat o vreme politica deoparte crezând că vor accede în acest domeniu oameni care au performat în profesiile lor și care sunt corecți din punct de vedere moral, dar nu au venit. În schimb...\n\n\n\n ”Vor veni oameni care vor avea curajul să se uite clar în ochii cetățeanului și să spună adevărul: băi noi am furat, noi nu putem trăi din salariul ăla de 50-60 de milioane, cât are un primar de comună, nu pot să am Porsche Cayenne. Eu, primar la comuna X, nu pot să conduc o Primărie care nu face venituri proprii de un miliard și cheltui 100 de miliarde pe an. Eu nu pot să fiu parlamentar intrat cu fundul gol și în patru ani de zile să devin milionar cu averi peste noapte. Nimeni nu a avut curaj să spună lucrurile astea”.",
  "metadata": {
    "original_file": "Botosaneanul_0082.html"
  }
}