{
  "title": "Pentru a beneficia de recalculare în 2025, pensionarii trebuie întâi să plătească mai mult",
  "content": "Pentru a beneficia de recalculare în 2025, pensionarii trebuie întâi să scoată mai mulți bani din buzunar, scrie Ziarul de Iaşi .\n\nDacă înainte tarifele erau stabilite anual de către Casa Națională de Pensii Publice, acum sunt reglementate de Arhivele Naționale, după consultarea cu operatorii economici autorizați în prestarea de servicii arhivistice.\n\nÎn 2025, pensionarii vor plăti aproape dublu față de anul trecut pentru eliberarea adeverinței de venit, după cum reiese din documentul consultat de „Ziarul de Iași”.\n\nPentru obținerea acestui act necesar recalculării pensiei, solicitantul va trebui să plătească o taxă administrativă de 101 lei fără TVA, la care se adaugă tarifele de cercetare și de eliberare a adeverinței, în funcție de numărul de ani pentru care se efectuează cercetarea.\n\nÎn 2025, tariful de cercetare pentru întocmirea adeverinței, care trebuie să includă veniturile brute, sporurile și alte drepturi salariale, este de 144 lei (fără TVA) pe an cercetat, aproape dublu față de 81 lei/ an (fără TVA) în 2024.\n\nTotodată, tariful pentru eliberarea adeverinței de venit a crescut la 41 lei fără TVA pe an, față de 27 lei/ an (fără TVA) cât era anul trecut.\n\nNoua lege a pensiilor (nr. 360/2023), intrată în vigoare la 1 septembrie 2024, îi ajută pe pensionari să își crească pensiile, luând în calcul venituri care nu erau incluse înainte, respectiv venituri nepermanente (printre care sporuri, prime, al 13-lea salariu, pentru care s-au achitat contribuții de asigurări sociale).",
  "metadata": {
    "original_file": "Monitorul_0112.html"
  }
}