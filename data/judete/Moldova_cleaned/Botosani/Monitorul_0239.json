{
  "title": "Cetățeni străini luați în colimator. American tras pe dreapta pe un drum din județ",
  "content": "Pe 15 ianuarie, polițiștii din cadrul Biroului pentru Imigrări al Județului Botoșani, alături de colegii de la Inspectoratul de Poliție Județean Botoșani – Serviciul Rutier, au desfășurat o amplă acțiune pe raza județului. Scopul principal al intervenției a fost prevenirea migrației ilegale și verificarea respectării normelor de siguranță rutieră.\n\nActivitatea s-a concentrat în intervalul orar 12-14, pe Drumul Național 29D, în proximitatea localităților Botoșani, Stăuceni și Victoria. În timpul verificărilor, au fost oprite 12 autovehicule și legitimate 27 de persoane, dintre care 20 sunt cetățeni moldoveni, șase cetățeni români și un cetățean american.\n\nReprezentanții Inspectoratului Județean de Poliție Botoșani au precizat că acțiunea nu a relevat nereguli în ceea ce privește regimul juridic al străinilor. „În urma verificărilor efectuate, nu au fost constatate nereguli în ceea ce privește regimul juridic al străinilor. Astfel de acțiuni vor continua și în perioada următoare, în vederea menținerii unui climat de ordine și siguranță publică, precum și a respectării prevederilor legale de către străinii aflați pe teritoriul României” , se arată într-un comunicat de presă emis astăzi de Biroul pentru Imigrări Botoșani.",
  "metadata": {
    "original_file": "Monitorul_0239.html"
  }
}