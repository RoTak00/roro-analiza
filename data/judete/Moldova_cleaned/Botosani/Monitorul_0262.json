{
  "title": "Producătorii din Botoșani, ambasadori ai gustului românesc la „Săptămâna Verde 2025”",
  "content": "Trei producători din județul Botoșani vor reprezenta România la „Săptămâna Verde 2025” (Grüne Woche), prestigioasa expoziție internațională de agricultură și industrie alimentară care va avea loc la Berlin, între 17 și 26 ianuarie.\n\nEvenimentul, cunoscut drept o platformă globală pentru promovarea tradițiilor gastronomice și a produselor de calitate, oferă o oportunitate unică pentru județul Botoșani de a-și etala specificul culinar și produsele autentice.\n\nPrintre produsele promovate se numără Cașcavalul de Săveni (IGP), un simbol al tradiției lactatelor din județ, recunoscut la nivel european pentru gustul său unic. Totodată, vor fi prezentate sortimente din Dulceața Mihaelei, dar și Cozonacul Domnesc.\n\nPe lângă produsele din Botoșani, standul Ministerului Agriculturii și Dezvoltării Rurale va include o gamă variată de delicatese autentice din întreaga țară. Magiunul de prune Topoloveni (IGP), Salamul de Sibiu (IGP), Telemeaua de Ibănești (DOP) sau Novacul afumat din Țara Bârsei (IGP) vor fi doar câteva dintre vedetele expoziției.\n\nDe asemenea, România va promova produse aflate în proces de înregistrare europeană, precum Babicul de Buzău, Brânza frământată de Teaca și Salam Poiana Mărului, alături de băuturi tradiționale precum Pălinca și Țuica Zetea de Medieșul Aurit.\n\nPrezența producătorilor botoșăneni la acest eveniment demonstrează potențialul agricol și tradițiile de excepție ale județului. „Săptămâna Verde 2025” este o platformă de afaceri esențială pentru crearea de noi parteneriate, extinderea piețelor de export și promovarea produselor autentice românești pe scena internațională.\n\nCu peste 1.400 de expozanți și aproximativ 300.000 de vizitatori la ediția din 2024, evenimentul de la Berlin este o oportunitate de neratat pentru promovarea identității și a calității produselor românești, inclusiv ale celor din Botoșani.",
  "metadata": {
    "original_file": "Monitorul_0262.html"
  }
}