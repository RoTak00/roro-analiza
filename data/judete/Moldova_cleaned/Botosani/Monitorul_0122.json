{
  "title": "Stâlpii din Botoşani curăţaţi de panouri publicitare",
  "content": "Municipalitatea a demarat o acțiune amplă de eliberare a orașului de panourile publicitare amplasate ilegal sau fără contract valabil.\n\nStâlpii rețelei de electricitate din mai multe zone au fost curățați de bannere și panouri deteriorate, iar responsabilă de aceste intervenții este Direcția Servicii Publice (DSP) care demontează structurile neautorizate și le depozitează la sediul DSP de pe strada Codrului.\n\n„Prin acest demers curățăm imaginea orașului și facem ordine și în segmentul publicitar. Mai mult, cele mai multe panouri dezafectate arătau dezolant” , susține primarul Cosmin Andrei.\n\nPentru ca agenții economici să poată amplasa materiale publicitare în spațiul public, aceștia trebuie să consulte regulamentul de publicitate disponibil pe site-ul Primăriei, unde sunt prevăzute zonele de publicitate sau dimensiunea panourilor. Ulterior, locurile sunt atribuite prin licitație, iar costurile sunt stabilite în cadrul acestei proceduri.",
  "metadata": {
    "original_file": "Monitorul_0122.html"
  }
}