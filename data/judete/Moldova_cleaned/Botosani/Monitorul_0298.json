{
  "title": "Pregătiri pentru Târgul Mărțișorului",
  "content": "Centrul Creatiei Botoșani a dat startul înscrierilor la cea de-a XV-a ediție a tradiționalului Târg al Mărțișorului, care se va desfășura în perioada 27 februarie – 1 martie 2025, pe Pietonalul Unirii din Botoșani. Evenimentul este dedicat celebrării începutului lunii Mărțișor, simbolizând nu doar sosirea primăverii, ci și începutul noului an agrar în calendarul popular.\n\nTârgul aduce în prim-plan meșteșugul tradițional al confecționării mărțișoarelor, acele talismane care au fost nelipsite în comunitățile rurale din trecut.\n\nÎn cadrul evenimentului, meșteșugarii și artizanii locali sunt invitați să își expună produsele realizate manual, păstrând astfel vie tradiția confecționării mărțișoarelor autentice. Mărțișoarele din comerț sau cele realizate în serie nu vor fi acceptate, accentul fiind pus pe măiestria artizanilor și autenticitatea produselor.\n\n„Nu sunt acceptate în cadrul târgului mărțișoarele achiziționate din comerț sau realizate de meșteri/artizani/participanți într-o manieră care să imite linia produselor în serie”, a transmis Daliana Bejan, referent al Centrul Creației.\n\nPentru meșteșugarii și artizanii care doresc să participe, detalii suplimentare, precum regulamentul de înscriere și condițiile de participare, pot fi găsite pe site-ul oficial al Centrului Creației Botoșani și pe pagina de Facebook a instituției.",
  "metadata": {
    "original_file": "Monitorul_0298.html"
  }
}