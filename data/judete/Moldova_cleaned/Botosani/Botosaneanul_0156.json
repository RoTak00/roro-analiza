{
  "title": "O fabrică de tradiție din Botoșani se ÎNCHIDE, peste 160 de salariați CONCEDIAȚI",
  "content": "O fabrică de tradiție din Botoșani se ÎNCHIDE, peste 160 de salariați CONCEDIAȚI\n\nDisponibilizările în industria confecțiilor continuă la Botoșani, iar o nouă fabrică urmează să-și închidă porțile. Este vorba despre Serconf SA Botoșani , care a anunțat Agenția Județeană pentru Ocuparea Forței de Muncă (AJOFM) că un număr de 163 de angajați vor fi disponibilizați. „Pe 29 iulie 2024 am primit înștiințare de la societatea comercială Serconf SA Botoșani prin care au fost anunțați pentru disponibilizare colectivă 163 de salariați.\" \n\n Între 30 iulie - 28 august 2024, angajații din cadrul acestei fabrici se află în perioada de preaviz. „Noi am efectuat deja o acțiune de informare reprezentanților salariaților de la Serconf acum două săptămâni pentru a-i pregăti pentru această perioadă de preaviz și vom merge în cadrul procedurii de preconcediere colectivă pentru a le furniza informații în ceea ce privește calitatea lor de șomeri, locurile de muncă vacante comunicate de către angajatori și posibilitățile de a se reintegra din nou în câmpul muncii.\"\n\nReprezentanții instituției vor desfășura cursuri de calificare profesională pentru persoanele care doresc să activeze în alte domenii de activitate.\n\nDe asemenea, AJOFM Botoșani organizează la finalul lunii august o bursă a locurilor de muncă în domeniul confecțiilor.\n\n„Dat fiind că peste 200 de foști salariați ai Artsana sunt deja în evidența noastră și urmează ca mare parte din acești salariați de la Serconf SA să vină să se înscrie la Agenția Județeană pentru Ocuparea Forței de Muncă pentru a le fi furnizate servicii, ca primă măsură vom organiza la finalul lunii august o bursă a locurilor de muncă pe domeniul confecțiilor.\"",
  "metadata": {
    "original_file": "Botosaneanul_0156.html"
  }
}