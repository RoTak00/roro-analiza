{
  "title": "VOT la Primărie pentru Grădina de Vară a Teatrului Mihai Eminescu: Închidem încă o rană a orașului",
  "content": "Primăria Botoșani face pași pentru modernizarea Grădinii de Vară, obiectivul situat în spatele Teatrului Mihai Eminescu, spre Parcul Junior.\n\nSe dorește integrarea acestei anexe culturale în proiectul mare care a vizat modernizarea și reabilitarea celui mai mare sediu cultural al municipiului.\n\nÎn acest sens a fost inițiat un proiect de hotărâre pentru aprobarea documentației de avizare a lucrărilor de intervenție, a indicatorilor tehnico-economici și a devizului general de lucrări pentru obiectivul de investiții „reabilitare și modernizare grădina de vară Teatrul Mihai Eminescu Botoșani și reabilitare scuar”.\n\nValoarea reieșită din documentația tehnică se ridică la aproape 11 milioane de lei, cu tot cu TVA.\n\nDocumentația prevede restaurarea și amenajarea spațiilor interioare și a fațadelor exterioare ale clădirii și a curții interioare, respectiv zona desfășurării spectacolelor cu public, cu respectarea standardelor privind siguranța și protecția contra incendiilor și a standardelor privind facilitatea accesului persoanelor cu dizabilități în clădirile publice.\n\nDe asemenea, se vor asigura echipamentele și instalațiile necesare pentru desfășurarea activităților culturale. În cadrul acestui proiect se dorește și reabilitarea monumentului „Bust Mihai Eminescu”.\n\nGrădina de Vară se întinde pe o suprafață de aproape 6.000 de mp. În ședința de Consiliu Local de astăzi vor fi supuși aprobării indicatorii tehnico-economici pentru acest obiectiv, în vederea organizării licitației pentru execuția lucrărilor.\n\nDurata contractului este de 12 luni, însă nefiind vorba de lucrări complexe, termenul poate fi micșorat.",
  "metadata": {
    "original_file": "Botosaneanul_0209.html"
  }
}