{
  "title": "Cod galben de ceaţă şi polei în mai multe localităţi din judeţ. Pompierii fac recomandări",
  "content": "Meteorologii au emis un nou Cod galben de ceață și polei, valabil în mai multe zone ale județului Botoșani, până la ora 13:00. Din această cauză, vizibilitatea va fi redusă local sub 200 de metri și, izolat, sub 50 de metri.\n\nPentru a preveni evenimentele rutiere, ISU Botoșani recomandă conducătorilor auto să dea dovadă de prudență la volan, să reducă viteza și să respecte toate regulile de circulație pentru propria lor siguranță, dar și a celorlalți participanți la trafic.\n\nDe asemenea, pietonii trebuie să traverseze numai prin locurile special marcate și după o asigurare temeinică.\n\nÎn continuare, pompierii militari rămân mobilizați, 24 de ore din 24, pentru gestionarea operativă a situaţiilor de urgenţă şi acordarea primului ajutor medical specializat persoanelor aflate în dificultate.\n\nEvenimentele înregistrate la nivel județean rămân în atenția Centrului Operațional, pentru dispunerea imediată a măsurilor menite să asigure optimizarea misiunilor de răspuns orientate spre salvarea de vieți.\n\nInformații despre modul de comportare în cazul producerii unor situații de urgență pot fi obținute prin accesarea platformei naționale de pregătire în situații de urgență https://fiipregatit.ro și din aplicația de mobil DSU care poate fi descărcată gratuit din App Store și Google Play.",
  "metadata": {
    "original_file": "Monitorul_0088.html"
  }
}