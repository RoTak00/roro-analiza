{
  "title": "Moarte cumplită în așteptarea norocului",
  "content": "Un botoșănean a avut parte de o moarte cumplită într-o agenţie loto din Botoşani. Cazul şocant a avut loc într-o agenţie loto din municipiu, în dimineaţa zilei de duminică.\n\nNenorocirea a avut loc în agenţia loto din hala de legume a Pieţei Centrale din oraş. Un bărbat de 70 de ani a intrat în agenţie şi a jucat un bilet. După ce a achitat, acesta a început să se simtă rău şi s-a aşezat pe unul dintre scaunele din agenţie. Starea s-a agravat, însă, iar la un moment dat bărbatul s-a prăbuşit de pe scaun. În cădere, acesta s-a lovit puternic la cap şi a rămas inconştient pe podeaua agenţiei loto. Imediat, cei prezenţi în agenţie i-au sărit în ajutor şi au apelat serviciul de urgenţă 112.\n\nDouă echipaje medicale de la Serviciul Judeţean de Ambulanţă (SJA) au ajuns imediat la sediul agenţiei. „La caz a fost întâi direcţionat un echipaj cu asistent. Bărbatul a fost găsit în stop cardio-respirator şi au fost începute imediat manevrele de resuscitare. În scurt timp a ajuns şi un echipaj cu medic, iar resuscitarea a fost continuată mai bine de 60 de minute. Din păcate nu s-au putut restabili funcţiile vitale şi a fost constatat decesul” , a precizat Cristi Calimandriuc, asistent principal în cadrul SJA Botoşani.\n\nÎn urmă cu aproape un an un caz aproape asemănător a avut loc într-o altă agenţie loto din centrul oraşului, un sucevean fiind la un pas de o moarte cumplită după ce a suferit un infarct.",
  "metadata": {
    "original_file": "Monitorul_0001.html"
  }
}