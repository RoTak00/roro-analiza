{
  "title": "Deputat, fost ministru, luptă cu emoțiile la TV: Ne vor vedea mii de oameni – VIDEO",
  "content": "Chiar dacă se apropie de sfârșitul celui de-al doilea mandat de deputat și a depus de trei ori jurământul ca ministru al Muncii, Marius Budăi continuă să aibă trac la fiecare apariție televizată.\n\n\n\n Cu aceasta stare se confruntă nu doar când este prezent în studio, ci și când intervine telefonic.\n\n\n\n A mărturisit acest lucru chiar în cadrul unei emisiuni.\n\n„Și eu la început, și acum, la fiecare intervenție am emoții la televizor. Da, pentru că emoția nu vine din faptul că discut doar cu dumneavoastră, noi doi discutăm poate în fața a mii de oameni, și ne vor vedea mii de oameni. Am emoții față de oameni, tot timpul am, asta e. Pe parcursul discuției, sigur, le depășesc, dar intru cu emoții în fiecare emisiune, chiar dacă este o simplă intervenție”.\n\n\n\n Prim-vicepreședintele PSD Botoșani a absolvit chiar și un master în comunicare care să îl ajute în relația cu mass-media.\n\n”Am învățat un lucru, de la un prieten foarte bun, psiholog în Vrancea, care mi-a spus acum vreo 10-12 ani că urmând un curs de master în comunicare, voi avea succes în comunicare datorită faptului că sunt sincer. Dacă minți în comunicare, la următoarea emisiune, dacă acum nu am spus adevărul și mă întrebați ce am spus acum, cu siguranță o să uit. Succesul este să spui adevărul chiar dacă pe tine te doare la acel moment și îți aduci critici, pentru că ulterior, măcar nu ai mințit și nu te arată cineva cu degetul”.",
  "metadata": {
    "original_file": "Botosaneanul_0115.html"
  }
}