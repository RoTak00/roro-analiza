{
  "title": "Zeci de şoferi sancţionaţi pe drumuri cu probleme din judeţ",
  "content": "Zeci de şoferi au fost sancţionaţi după ce au fost depistați cu viteză peste limită într-o acţiune fulger a polițiștilor pentru prevenirea accidentelor rutiere.\n\nLa data de 20 ianuarie 2024, polițiști din cadrul Serviciului Rutier au acționat pentru prevenirea și combaterea accidentelor rutiere și pentru impunerea unui climat de ordine și siguranță rutieră pe drumurile din județ.\n\nAstfel, activitățile s-au desfășurat în intervalul orar 09:00-12:00, pe sectoarele de drum D.N. 29A – în interiorul localității Vârfu Câmpului și pe D.E.58 (D.N. 28B) – pe raza localităților Copălău și Flămânzi, locuri în care au fost înregistrate accidente grave, fiind vizați conducătorii auto care încalcă limita legală de viteză. „În cadrul activităților desfășurate, au fost controlate peste 40 de autovehicule, iar în urma neregulilor constatate au fost aplicate 35 de sancțiuni contravenționale, în valoare de aproximativ 40.000 de lei. 22 dintre sancțiuni au fost aplicate pentru nerespectarea regimului legal de viteză” , a precizat inspector principal Delia Nenişcu, purtător de cuvânt al IPJ Botoşani .\n\nTotodată, au fost reținute opt permise de conducere, în vederea suspendării exercitării acestui drept.",
  "metadata": {
    "original_file": "Monitorul_0175.html"
  }
}