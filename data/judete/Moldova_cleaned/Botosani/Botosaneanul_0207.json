{
  "title": "Plângere la Biroul Electoral cu afișe „Mândru că sunt moldovean”: Acest slogan nu este marcă înregistrată",
  "content": "O nouă plângere a fost înregistrată la Biroul Electoral de Circumscripție Municipală (BECM) nr. 1 Botoșani.\n\nDe această dată, contestația a fost formulată Bogdan Ivan , candidat la funcția de consilier local al municipiului Botoșani din partea Partidului Social - Democrat (PSD).\n\nPlângerea vizează o serie de afișe care au fost amplasate pe Calea Națională, dar și în alte zone din municipiul reședință. Candidatul PSD a arătat că aceste afișe poartă sloganul Partidului Național Liberal (PNL) „Mândru că sunt moldovean”.\n\nMembrii BECM au analizat probele atașate și au respins contestația formulată de candidatul PSD la Consiliul Local.\n\nBECM a concluzionat că acest slogan nu este marcă înregistrată PNL.\n\n„Analizând probele atașate, respectiv imagini foto de pe pagina de Facebook a unor candidați la funcția de consilier local din partea Partidului PNL, având pe fundal sintagma «Mândru că sunt moldovean», data postărilor fiind 27 - 28 aprilie 2024, dată anterioară începerii campaniei electorale. Ținând cont că sloganul «Mândru că sunt Moldovean» a fost folosit și de alte partide politice / alianțe electorale, respectiv de Partidul Alianța pentru Unirea Românilor, iar acest slogan nu este marcă înregistrată, membrii BECM nr. I Botoșani constată că, din probele depuse, nu reiese că au fost încălcate prevederile privind legislația electorală”",
  "metadata": {
    "original_file": "Botosaneanul_0207.html"
  }
}