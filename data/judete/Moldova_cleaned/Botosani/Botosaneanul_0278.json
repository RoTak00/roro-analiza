{
  "title": "Funcție importantă din cadrul structurilor MAI scoasă la concurs la Botoșani",
  "content": "Pot participa la concurs ofițeri cu grad minim de căpitan.\n\nSelecția este organizată pentru ocuparea funcției de adjunct al inspectorului șef al Inspectoratului Județean de Jandarmi (IJJ) Botoșani.\n\nAcest post este ocupat în prezent de maior Robert Bursuc , desemnat să exercite atribuțiile de conducere până la ocuparea prin concurs.\n\nCandidații care doresc să facă parte din structura de conducere a Jandarmeriei Botoșani trebuie să participe la un examen extrem de riguros care începe cu evaluarea psihologică care este una eliminatorie. Cei care sunt declarați inapți psihologic nu sunt programați la celelalte probe din concurs.\n\nDe asemenea, aspiranții la funcția de conducere trebuie să aibă un nivel crescut de pregătire de bază dar și studii de specialitate în domeniul management.\n\nȘi nu în ultimul rând cultură generală și cunoștințe în domeniul juridic, psihosociologia muncii și organizațiilor, curs de achiziții publice și autorizații speciale care să permită accesul la informații clasificate.\n\nPrintre criterii, candidații trebuie să aibă vechime în armă de cel puțin 5 ani și minim 3 ani pe funcții de conducere.\n\nPrima probă din examen va avea loc pe 9 aprilie, interviul fiind programat pentru data de 17 aprilie, ora 11:00.",
  "metadata": {
    "original_file": "Botosaneanul_0278.html"
  }
}