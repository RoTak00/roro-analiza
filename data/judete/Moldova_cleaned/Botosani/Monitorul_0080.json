{
  "title": "Subvenții de peste 8,4 milioane de euro pentru fermierii botoșăneni",
  "content": "Zeci de mii de fermieri botoșăneni primesc subvenții de peste 8,4 milioane de euro.\n\nÎn ultima perioadă, la nivel județean, APIA Botoșani a efectuat plăți pentru 21.979 fermieri, suma totală autorizată fiind de 8,47 euro, adică aproximativ 42,14 milioane de lei.\n\n411 milioane de euro autorizate la nivel național pentru fermieri\n\nLa nivel național, în perioada 2 decembrie 2024 – 23 ianuarie 2025, Agenția de Plăți și Intervenție pentru Agricultură (APIA) a autorizat la plată suma totală de 411 milioane de euro, echivalentul a 2 miliarde 45 milioane 151.889 lei, reprezentând plăți finale aferente anului de cerere 2024 pentru 651.342 fermieri.\n\nPână la acest moment, APIA a plătit din Fondul European de Garantare Agricolă (FEGA) suma totală de 336,94 milioane euro (1,68 miliarde lei) pentru 649.065 beneficiari. În Campania 2024, plățile din FEADR și BN1 pentru intervențiile de dezvoltare rurală (DR) sunt gestionate de AFIR.\n\nPlățile din FEGA sunt efectuate în lei, la un curs de 4,9753 lei/euro, iar plățile pentru măsuri din FEADR la 4,9756 lei/euro. În cadrul Campaniei de plată a avansului pentru cererile depuse în 2024, au fost făcute plăți din FEGA, FEADR și BN1 în valoare de 1,28 miliarde euro (6,38 miliarde lei) la nivel național.",
  "metadata": {
    "original_file": "Monitorul_0080.html"
  }
}