{
  "title": "Accidente provocate la beţie combătute cu amenzi. S-a lăsat şi cu un dosar penal",
  "content": "Polițiștii din cadrul Poliției Municipiului Botoșani au organizat, miercuri, o acțiune pentru prevenirea și combaterea accidentelor rutiere provocate de consumul de băuturi alcoolice.\n\nActivitățile s-au desfășurat în intervalul orar 06:00-10:00, pe principalele artere rutiere din municipiul Botoșani, prilej cu care au fost controlate peste 50 de autovehicule, 28 dintre conducătorii auto fiind testați cu aparatul etilotest, iar în cazul unuia dintre aceștia, rezultatul fiind pozitiv. În urma neregulilor constatate au fost aplicate 21 de sancțiuni contravenționale, în valoare de peste 8.000 de lei, pentru abateri la regimul rutier și au fost reținute cinci permise de conducere.\n\nPolițiștii din cadrul Secției de Poliție Rurală nr. 1 Botoșani au oprit pentru control, pe strada Sucevei, un autoturism condus de un bărbat, de 45 de ani, din comuna Curtești, care avea o deplasare sinuoasă și a pătruns pe sensul opus de mers.\n\nÎn urma testării cu aparatul etilotest, valoarea rezultată a fost de 1,07 mg/l alcool pur în aerul expirat. Ulterior, conducătorul auto a fost condus la o unitate spitalicească pentru recoltarea de probe biologice de sânge, în vederea stabilirii alcoolemiei. Cercetările sunt continuate sub aspectul comiterii infracțiunii de conducere sub influența alcoolului.\n\nTot miercuri, polițiștii din cadrul Secției de Poliție Rurală nr. 9 Vlăsinești au oprit pentru control, pe drumul județean 282, în comuna Drăgușeni, un autoturism condus de un tânăr, de 32 de ani, din comuna Ungureni. În urma verificărilor efectuate s-a stabilit faptul că acesta nu deține permis de conducere pentru nicio categorie de autovehicule.\n\nPolițiștii continuă cercetările sub aspectul comiterii infracțiunii de conducere fără permis.",
  "metadata": {
    "original_file": "Monitorul_0053.html"
  }
}