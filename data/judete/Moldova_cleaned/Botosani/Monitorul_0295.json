{
  "title": "Accident grav. Maşină de poliție, spulberată de un TIR (video)",
  "content": "Trei persoane au fost rănite în urma unui accident rutier produs, în urmă cu puțin timp, pe DJ 208 C, în localitatea Vorona Mare, judeţul Botoşani. În eveniment au fost implicate un autoturism și un tir, în care erau, în total, trei persoane.\n\nLa caz s-au deplasat, în cel mai scurt timp, pompierii din cadrul Detașamentului Botoșani cu o autospecială de stingere, una de descarcerare, dar și trei ambulanțe aparținând SAJ Botoșani.\n\nForțele de intervenție au constatat faptul că toate persoanele erau ieșite din autovehicule. Acestea sunt conștiente și au fost preluate de echipajele medicale.\n\nTraficul este închis în acest moment pe ambele sensuri.\n\nDouă dintre victime erau polițiști în timpul serviciului\n\nCele trei victime ale accidentului sunt doi polițiști, de 40 și 22 de ani, și șoferul celuilalt autovehicul, un tânăr de 27 de ani.\n\nToți au fost transportați la spital, fiind în curs de investigații medicale . Polițiștii sunt din cadrul Sectiei de Politie Rurală nr. 1 Botoșani și se aflau în timpul serviciului.\n\nPotrivit informațiilor comunicate de Inspectoratul de Poliție Județean Botoșani, ambii conducători auto au fost testați alcoolscopic, rezultatele fiind negative.\n\nPolițiștii au demarat cercetarea la fața locului, pentru a se stabili cu exactitate cauza și împrejurările producerii accidentului rutier.\n\nPotrivit primelor informații de la locul accidentului, se pare că maşina de poliție ar fi rămas fără frâne, încercarea polițiştilor de a evita impactul fiind fără succes.",
  "metadata": {
    "original_file": "Monitorul_0295.html"
  }
}