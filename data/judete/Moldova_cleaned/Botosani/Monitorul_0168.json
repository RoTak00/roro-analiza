{
  "title": "Liceele fără promovare la Bac rămân fără clase de a IX-a în următorul an școlar",
  "content": "Liceele unde niciun elev nu a promovat examenul de Bacalaureat nu vor putea înființa clase de a IX-a nici în anul școlar 2025-2026, potrivit unui ordin de ministru publicat în Monitorul Oficial joi, 16 ianuarie.\n\nMăsura, aplicată pentru prima dată în anul 2020, fusese propusă pentru eliminare în mandatul fostului ministru al Educației, Ligia Deca, însă în varianta oficială a metodologiei articolul a fost reintrodus.\n\nConform ordinului, unitățile de învățământ care au avut promovabilitate zero la examenul de Bacalaureat în sesiunile cumulate din 2024 sau în care doar un singur absolvent a trecut examenul nu vor putea propune cifră de școlarizare pentru clasa a IX-a, în regim de frecvență, zi.\n\nO altă modificare importantă introdusă de noua metodologie vizează numărul de elevi într-o clasă de a IX-a. Astfel, începând cu anul școlar 2025-2026, clasele de liceu cu profil real și uman vor avea 24 de elevi, față de 26 în prezent.",
  "metadata": {
    "original_file": "Monitorul_0168.html"
  }
}