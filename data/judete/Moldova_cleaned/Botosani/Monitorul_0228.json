{
  "title": "Biserica Ortodoxă va aveam 16 noi sfinţi. Când va avea loc canonizarea",
  "content": "Anul 2025 a fost proclamat Anul omagial al Centenarului Patriarhiei Române și Anul comemorativ al duhovnicilor și mărturisitorilor ortodocși români din secolul al XX-lea. Cu această ocazie, Biserica Ortodoxă Română va organiza o serie de evenimente marcante.\n\nÎn data de 4 februarie, se vor împlini 100 de ani de la ridicarea Bisericii Ortodoxe Române la rangul de Patriarhie. Această zi va fi marcată de proclamarea generală a canonizării celor 16 Sfinți Români, ceremonie prezidată de Patriarhul României alături de ierarhii Sfântului Sinod. Ulterior, proclamările locale vor avea loc în eparhiile de care aparțin sfinții, la datele lor de prăznuire.\n\nPe 17 aprilie, va avea loc pregătirea și sfințirea Sfântului și Marelui Mir, utilizat în Taina Mirungerii și la sfințirea lăcașurilor de cult.\n\nUn alt moment semnificativ va fi pe 25 aprilie, când se împlinesc 140 de ani de la recunoașterea autocefaliei Bisericii Ortodoxe Române. Evenimentul va coincide cu sărbătoarea Izvorul Tămăduirii.\n\nÎntre 13 și 17 mai, în București, se va desfășura un Simpozion internațional de Teologie, dedicat atât Centenarului Patriarhiei Române, cât și împlinirii a 1.700 de ani de la Sinodul I Ecumenic de la Niceea.\n\nPe 26 octombrie, Catedrala Națională va fi sfințită și deschisă oficial pentru slujire. Ceremonia va fi oficiată de Patriarhul Ecumenic Bartolomeu I al Constantinopolului și de Patriarhul Daniel al Bisericii Ortodoxe Române, în prezența membrilor Sfântului Sinod.",
  "metadata": {
    "original_file": "Monitorul_0228.html"
  }
}