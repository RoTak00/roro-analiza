{
  "title": "Investiție de peste 2 milioane de euro pentru botoșănenii care locuiesc în zona Lebăda",
  "content": "Este un proiect care a fost accesat prin Zona Metropolitană Botoșani. O investiție care a fost scoasă la licitație, anunțul fiind publicat pe Sistemul Electronic de Achiziții Publice (SEAP).\n\nEste vorba despre proiectul “Extindere rețea de canalizare în zona Lebăda (Municipiul Botoșani) și sat Curtești (comuna Curtești)”.\n\nConcret, numărul estimat al utilizatorilor care vor beneficia de servicii de canalizare este de 300 de persoane care au domiciliul pe Botoșani și 470 care locuiesc în comuna Curtești.\n\nAcest număr urmează să crească datorită investițiilor imobiliare din zonă, estimarea fiind la peste 2.000 de utilizatori în primul an de după punerea în funcțiune.\n\nProiectul are o valoare totală de 10.144.202 lei cu tot cu TVA și a fost publicat pe SEAP în data de 15 mai.\n\nBotoșănenii din zona Lebăda ar urma să aibă canalizare în aproximativ doi ani.\n\nInvestiția presupune servicii de proiectare tehnică, asistența tehnică din partea proiectantului pe perioada execuției lucrărilor dar și execuția efectivă a lucrărilor pentru conductele de canalizare.\n\nLungimea propusă pentru extinderea rețelei de apă uzată este de 8 km, din care 7,1 km rețea colectare ape uzate și 0,9 Km conductă de refulare, care nu urmărește același traseu cu rețeaua de colectare a apelor uzate.\n\nÎn lungul colectoarelor sunt dispuse 217 cămine de vizitare.\n\nDin cauza diferențelor de altitudine între diferite puncte ale rețelei de canalizare, sunt prevăzute 6 stații de pompare ape uzate.\n\nFondurile au fost atrase prin Planul Național de Redresare și Reziliență (PNRR).",
  "metadata": {
    "original_file": "Botosaneanul_0220.html"
  }
}