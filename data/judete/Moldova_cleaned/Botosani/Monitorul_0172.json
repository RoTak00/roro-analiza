{
  "title": "Panică la Dorohoi. Incendiu puternic într-o clădire abandonată",
  "content": "Pompierii au intervenit, astăzi, pentru stingerea unui incendiu izbucnit într-o clădire dezafectată din municipiul Dorohoi. Deșeurile menajere depozite într-una din camere au fost cuprinse de flăcări.\n\nLa caz au ajuns, în cel mai scurt timp, pompierii din cadrul Detașamentului Dorohoi, cu două autospeciale de stingere cu apă și spumă. Aceștia au acționat rapid, astfel încât flăcările să nu se extindă la întreaga clădire.\n\nCel mai probabil incendiul a fost generat de fumatul în locuri neprotejate corespunzător.\n\nRespectarea unor reguli simple poate preveni producerea unui incendiu cauzat de fumat, iar pentru înlăturarea riscului vă recomandăm:\n\n✔️ nu aruncați mucurile de țigară pe jos, în special în apropierea locuinței, a magaziilor de lemne, a depozitelor de furaje sau a adăposturilor de animale;\n\n✔️ dacă fumați într-o încăpere, folosiți o scrumieră potrivită, grea, care să nu se răstoarne uşor și să fie confecţionată dintr-un material ce nu ia foc. Puteți pune în scrumieră puţină apă, care va favoriza stingerea rapidă a resturilor de ţigări;\n\n✔️ dacă vă întindeți în pat sau în fotoliu pentru a vă odihni, nu aprindeţi ţigara. Este foarte probabil să aţipiţi şi să daţi foc la pat sau la fotoliu. Mucurile de ţigară incandescente pot cădea pe covor sau pe orice alt material combustibil şi astfel poate lua foc întreaga locuinţă;\n\n✔️ stingeți țigara în scrumieră, niciodată în coşul de gunoi şi nu lăsaţi scrumul sau ţigara să ardă în scrumieră.",
  "metadata": {
    "original_file": "Monitorul_0172.html"
  }
}