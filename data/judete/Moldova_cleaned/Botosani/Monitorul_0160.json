{
  "title": "Șoc la Spitalul Județean. Managerul Corneliu Prepeliță luat de poliție din birou",
  "content": "Dimineața zilei de miercuri a început cu un șoc pentru angajații de la Spitalul Județean de Urgență, după ce managerul Corneliu Prepeliță a fost ridicat de polițiști din birou. Acesta a fost dus la DNA Suceava în urma unui mandat de aducere.\n\nIncidentul a avut loc la primele ore ale dimineții de miercuri. Două autospeciale de poliție, una inscripționată și una neinscripționată, au ajuns în zona clădirii administrative a unității sanitare. Oamenii legii au mers direct în biroul managerului Corneliu Prepeliță. După câteva minute, în care aceștia i-au explicat motivul prezenței lor, l-au rugat pe manager să îi însoțească. Corneliu Prepeliță s-a suit într-una dintre autospeciale și a plecat cu polițiștii.",
  "metadata": {
    "original_file": "Monitorul_0160.html"
  }
}