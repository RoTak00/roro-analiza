{
  "title": "REZULTATE FINALE: Marcel Ciolacu, victorie cu mari emoții la Botoșani, independentul Georgescu a câștigat în 22 de comune",
  "content": "Candidatul Partidului Social Democrat a obținut la Botoșani un scor cu aproximativ opt procente peste media națională și a câștigat alegerile prezidențiale în județ, așa cum reiese după ce s-au introdus în sistem rezultatele din toate cele 433 de secții de votare.\n\nDiferența dintre Marcel Ciolacu și ocupantul locului al doilea, Călin Georgescu , este de numai 2%. Aceasta pentru că și independentul a obținut la Botoșani un scor peste media națională, cu aproape 4%.\n\nDe altfel, în municipiul Botoșani diferența dintre Marcel Ciolacu și Călin Georgescu a fost de numai 102 voturi în favoarea PSD-istului.\n\n\n\n Pe poziția a treia s-a clasat George Simion , cu 16,17% , aproximativ procentul pe care Alianța pentru Unirea Românilor l-a avut la alegerile europarlamentare din 9 iunie.\n\n\n\n Pe lângă rezultatul șocant înregistrat de independent, surprinde și faptul că pretendenta Uniunii Salvați România, Elena Lasconi , s-a situat peste aspirantul liberal la președinția României, Nicolae Ciucă .\n\n\n\n Marcel Ciolacu a câștigat în municipiile Botoșani și Dorohoi și în orașele Săveni și Bucecea, Călin Georgescu și-a adjudecat 22 de comune, Nicolae Ciucă a învins la Flămânzi și Ștefănești, iar George Simion în trei comune.\n\n\n\n În două comune, Mitoc și Cristinești, primii doi candidați au terminat la egalitate.\n\n\n\n Elena Lasconi nu a câștigat vreo localitate, dar asta nu a oprit-o să se claseze pe locul al patrulea, înaintea lui Nicole Ciucă.\n\n\n\n De altfel, la Botoșani generalul în rezervă a scos un procent sub media națională.\n\nZâmbete amare la PNL, Valeriu Iftime și candidații la Parlament lipsesc de la sediu - VIDEO",
  "metadata": {
    "original_file": "Botosaneanul_0057.html"
  }
}