{
  "title": "Căruţă spulberată pe un drum din judeţ. Un bărbat a ajuns la spital",
  "content": "Un bărbat a ajuns cu ambulanţa la spital după ce o căruţă în care se afla a fost spulberată de o maşină.\n\nAccidentul a avut loc sâmbătă dimineaţă, pe drumul judeţean 293, la iesirea din localitatea Drăguşeni spre Scutari. O căruţă, în care se afla un bărbat de 57 de ani, a ieşit de pe un drum secundar fără să se asigure. Atelajul a nimerit în faţa unei autoutilitare Dacia, care l-a izbit din plin. În urma impactului violent, bărbatul aflat în căruţă asuferit mai multe traumatisme.\n\nUn echipaj al Serviciului Judeţean de Ambulanţă (SJA) a ajuns în scurt timp la faţa locului. Cadrele medicale i-au acordat acestuia primul ajutor. „De la faţa locului a fost preluată o victimă, un bărbat care se afla în atelaj. La o primă evaluare a suferit un traumatism cranian şi traumatism toracic. A fost stabilizat şi ulterior transportat la Urgenţe pentru investigaţii suplimentare şi tratament de specialitate” , a precizat un asistent din cadrul SJA Botoşani.\n\nLa locul accidentului au ajuns şi poliţiştii criminalişti. Oamenii legii au început o anchetă şi au deschis un dosar penal pentru vătămare corporală din culpă.",
  "metadata": {
    "original_file": "Monitorul_0213.html"
  }
}