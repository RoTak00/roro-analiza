{
  "title": "Elevi vizitaţi în timpul orelor de poliţiştii din Dorohoi",
  "content": "Poliţiştii din Dorohoi au fost, la începutul acestei săptămâni, alături de elevii din al doilea municipiu al judeţului.\n\nLa data de 20 ianuarie 2025, polițiștii rutieri din cadrul Poliției Municipiului Dorohoi au desfășurat activități de prevenire cu elevii Școlii Gimnaziale ”Mihail Kogălniceanu” nr. 8 , Dorohoi.\n\nPolițiștii au oferit elevilor sfaturi cu privire la comportamentul pe care trebuie să îl adopte atunci când sunt pe stradă, precum şi cu privire la măsurile pe care trebuie să le ia atunci când siguranţa le este pusă în primejdie.\n\nAccentul a fost pus pe siguranţa rutieră, fiindu-le prezentate principalele reguli de comportament în trafic. Polițiștii au discutat despre traversarea în siguranță, care sunt regulile de circulație atunci când sunt pe biciclete/trotinete, unde este locul lor în automobil, precum și alte noțiuni de educație rutieră necesare fiecărei categorii de vârstă.",
  "metadata": {
    "original_file": "Monitorul_0173.html"
  }
}