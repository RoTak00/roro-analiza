{
  "title": "Botoșăneni amendați pentru gunoi aruncat la întâmplare",
  "content": "Pentru unii botoșăneni, regulile de salubrizare sunt doar niște recomandări opționale. Așa se face că aceștia preferă să arunce deșeuri din construcții direct în containerele pentru gunoi menajer sau, mai simplu, pe spațiul verde.\n\nCel mai recent caz a fost surprins miercuri la amiază la platforma de colectare a deșeurilor menajere din Aleea Pacea, unde două persoane au fost filmate descărcând bucăți de beton dintr-o autoutilitară direct în containerele destinate gunoiului menajer. Deși au reușit să dispară înainte de sosirea echipajelor, polițiștii locali nu au avut nevoie de prea mult timp pentru a-l identifica pe deținătorul mașinii, care a fost amendat cu 1.500 de lei.\n\n„Pentru fapta sa, aruncarea deșeurilor rezultate din amenajarea locuinței la platforma pentru colectarea deșeurilor menajere, numitul I.C. a fost sancționat cu amendă în cuantum de 1500 lei potrivit H.C.L. nr. 130/2020 – Regulamentul de organizare și funcționare al serviciului public de salubrizare din municipiul Botoșani”, au transmis reprezentanții Poliției Locale.\n\nȘi pentru că exemplele de „neglijență” nu se opresc aici, alte două cazuri au fost constatate de agenții comunitari la scurt timp. Astfel, mai mulți saci cu deșeuri din construcții au fost abandonați pe spațiul verde din zona Grivița. Proprietarul apartamentului responsabil a fost identificat, sancționat și obligat să curețe zona.\n\nAltă zonă, aceeași problemă. Pe Aleea Gen. Gh. Avramescu, C.D. a considerat că locul potrivit pentru resturi de lemn, fier vechi și cartoane este pe domeniul public. Pentru această decizie neinspirată, a primit o amendă de 500 de lei.",
  "metadata": {
    "original_file": "Monitorul_0199.html"
  }
}