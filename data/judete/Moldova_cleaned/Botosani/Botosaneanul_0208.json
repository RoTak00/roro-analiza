{
  "title": "Șefă nouă numită la o instituție din Botoșani după ce fostul director a plecat la București",
  "content": "Schimbare de conducere la o instituție publică din Botoșani cu impact semnificativ asupra cetățenilor din întregul județ. Agenția Județeană pentru Plăți și Inspecție Socială (AJPIS) Botoșani are un nou director. Este vorba despre Diana Geanina Pelinescu , care până la noua numire a activat ca șef Serviciu Financiar Contabilitate în cadrul instituției. Schimbarea a survenit după ce Sebastian Tocariu a fost detașat temporar în funcția de director general adjunct la Agenția Națională pentru Plăți și Inspecție Socială (ANPIS ), instituție care are în subordine toate AJPIS-urile din întreaga țară. Detașarea lui Sebastian Tocariu este pe o perioadă de 6 luni. „Am fost numită, pe perioada detașării d-lui director Sebastian Tocariu, director executiv în cadrul Agenției din data de 22 aprilie 2024. Eu activez în această instituție din martie 2015.\" \n\n\n\nÎn cadrul ședinței ordinare a Consiliului Județean de miercuri, 29 mai 2024, s-a votat inclusiv înlocuirea lui Sebastian Tocariu din Comisia pentru Protecția Copilului cu noua directoare.\n\nInstituția cu tot felul de ajutoare\n\nAJPIS se ocupă de acordarea mai multor indemnizații de la stat , printre care:\n• Alocația de stat pentru copii;\n• Alocația de plasament;\n• Alocația pentru susținerea familiei;\n• Indemnizația lunară pentru creșterea copiilor;\n• Stimulentul de inserție;\n• Indemnizații si ajutoare pentru creșterea copilului acordate persoanelor (adulți/copii) cu handicap;\n• Indemnizația lunară aferentă concediului de acomodare;\n• Indemnizația lunară de hrană HIV/ SIDA;\n• Ajutoare de urgență;\n• Ajutorul pentru refugiați;\n• Ajutorul pentru încălzirea locuinței\n• Ajutoare financiare;\n• Indemnizații acordate persoanelor cu handicap.\n• Venit minim de incluziune",
  "metadata": {
    "original_file": "Botosaneanul_0208.html"
  }
}