{
  "title": "Doi răniți după un accident grav în nordul județului",
  "content": "Doi bărbați au fost răniți după ce mașinile pe care le conduceau au fost implicate într-un grav accident rutier. Unul dintre aceștia, de 45 de ani, a ajuns la spital.\n\nÎn eveniment, care s-a produs pe DJ 293, în localitatea Mileanca, au fost implicate două autoturisme, conduse de un bărbat de 45 de ani și unul de 28 de ani.\n\nLa fața locului au ajuns, în cel mai scurt timp, pompierii din cadrul Punctului de Lucru Darabani, cu o autospecială de stingere și modul de descarcerare, o ambulanță aparținând SAJ și Serviciul Voluntar pentru Situații de Urgență Mileanca.\n\nPompierii militari și voluntari au constatat faptul că ambele autoturisme erau în șanț, iar unul dintre conducătorii auto era încarcerat. Aceștia au acționat rapid pentru scoaterea bărbatului din mașina avariată. Victima era conștientă și a fost preluată de echipajul medical, fiind transportată la spital pentru îngrijiri medicale de specialitate. “În urma coliziunii au rezultat două victime. Șoferul de 45 de ani a suferit un politraumatism prin accident rutier, cu traumatism toracic anterior, de gambă dreaptă și membru superior drept. Celălalt șofer, de 28 de ani, a suferit o contuzie de bazin și a refuzat transportul la spital” , a precizat medicul primar Cristian Simionescu, coordonator al dispeceratului SJA-SMURD.\n\nPompierii au acționat și pentru înlăturarea pericolului de incendiu.\n\nPentru a preveni astfel de evenimente, ISU Botoșani recomandă conducătorilor auto să dea dovadă de prudență la volan, să respecte toate regulile de circulație pentru propria lor siguranță, dar și a celorlalți participanți la trafic.",
  "metadata": {
    "original_file": "Monitorul_0276.html"
  }
}