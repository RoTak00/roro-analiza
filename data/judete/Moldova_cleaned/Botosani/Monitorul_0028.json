{
  "title": "Managerul Corneliu Prepeliţă rămâne sub control judiciar dintr-un motiv bizar (VIDEO)",
  "content": "Juristul Corneliu Prepeliţă, managerul Spitalului Judeţean de Urgenţă „Mavromati”, rămâne, momentan, sub control judiciar . Dar nu din cauza faptului că judecătorul a decis acest lucru, ci dintr-un motiv bizar.\n\nConcret, contestaţia măsurii a fost judecată în ultima zi din ianuarie, la Tribunalul Suceava. Corneliu Prepeliţă a invocat, din start excepţia de necompetenţă materială. Cu alte cuvinte, juristul a solicitat ca această măsură să fie judecată de cine trebuie, el fiind avocat. Iar judecătorul de la Tribunalul Suceava i-a dat dreptate, competenţa fiind a Curţii de Apel în astfel de situaţii. Astfel, decizia instanţei a fost una destul de clară. „În temeiul art. 47 alin. 2 Cod procedură penală, admite excepţia de necompetenţă materială invocată de către inculpatul Prepeliţă Corneliu, prin avocat ales. (…) Declină competenţa de soluţionare a plângerii împotriva ordonanţei nr. 7/P/2020 din data de 22.01.2025 emisă de Direcţia Naţională Anticorupţie – Serviciul Teritorial Suceava, prin care s-a dispus luarea măsurii controlului judiciar pe o perioadă de 60 de zile, formulată de către inculpatul Prepeliţă Corneliu, cercetat pentru comiterea infracţiunii de răzbunare pentru ajutorul dat justiţiei, în favoarea judecătorului de drepturi şi libertăţi din cadrul Curţii de Apel Suceava” , se arată în decizia instanţei.\n\nAstfel, contestația lui ar trebui judecată de Curtea de Apel Suceava. Din acest motiv, până atunci măsura de control judiciar rămâne valabilă.\n\nManagerul Spitalului Judeţean, Corneliu Prepeliţă a fost acuzat şi de un medic psihiatru din cadrul spitalului, că ar fi exercitat presiuni asupra lui.",
  "metadata": {
    "original_file": "Monitorul_0028.html"
  }
}