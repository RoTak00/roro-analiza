{
  "title": "Fabrică de lactate construită în municipiul Botoșani de doi afaceriști cunoscuți",
  "content": "Obiectivul de investiții se află la acest moment la faza de întocmire a documentației necesare pentru demararea efectivă a lucrărilor.\n\nCarmen și Dumitru Solomonescu intenționează să mai construiască o fabrică de prelucrare a produselor lactate, de această dată în municipiul Botoșani, în zona Manolești Deal, pe un teren în suprafață de 44.900 mp, pe care sunt proprietari.\n\nÎn ședința ordinară de Consiliu Local a fost aprobat proiectul de hotărâre privitor la Planul Urbanistic de Detaliu (PUD) pentru această investiție al cărei beneficiar va fi SC Lacto Solomonescu SRL.\n\nDupă parcurgerea etapelor de documentație, terenul va fi eliberat de construcțiile existente care vor fi desființate, respectiv o cabină de poartă și depozite chimicale sau de materiale.\n\nPavilionul unde va funcționa fabrica de producție va avea și spații administrative pentru birourile personalului.\n\nMateria primă utilizată în procesul de fabricație provine de la ferma de creștere vaci de lapte precum și de la diverși crescători de animale, în sistem organizat, capacitatea de prelucrare fiind de 150.000 de litri de lapte pe zi.\n\nInvestiția presupune construcția și a unui atelier auto, două magazii, o spălătorie auto dar și o stație de epurare.",
  "metadata": {
    "original_file": "Botosaneanul_0235.html"
  }
}