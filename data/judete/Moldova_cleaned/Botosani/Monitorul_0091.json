{
  "title": "Zeci de accidente în acelaşi loc într-o lună. Numai astăzi au fost trei, unul după altul",
  "content": "Porţiunea de drum în care a avut loc un cumplit accident de circulaţie în urmă cu o lună pare a fi una cu mari probleme. Asta după ce nu mai puţin de 20 de accidente rutiere s-au petrecut, în acelaşi loc, de atunci.\n\nPrimul accident rutier a avut loc dimineață, când un autoturism a lovit un camion. Evenimentul s-a produs pe raza localității Flămânzi, la ieșirea dintr-o curbă la dreapta, în pădurea din zonă. Mașina a intrat cu viteză prea mare în curbă, a derapat și a ajuns pe contrasens. Din primele informații, accidentul nu s-a soldat cu victime, ci doar cu pagube materiale. Niciunul dintre șoferi nu era sub influența băuturilor alcoolice.\n\nLa câteva ore distanță un alt autoturism a ajuns în decor în același loc. Șoferul a suferit mai multe traumatisme și a fost transportat la spital. „Conducătorul auto nu a adaptat viteza la ieșirea din curba presemnalizată deosebit de periculoasă. A fost testat cu aparatul etilotest, rezultatul fiind negativ” , a precizat inspector principal Delia Nenișcu, purtător de cuvânt al IPJ Botoșani.\n\nChiar când mașina avariată era ridicată de o platformă SOS Savencu, șoferul unui alt autoturism a ajuns și el în decor, după ce a derapat în acelaşi loc. Din fericire, acesta nu a fost rănit.\n\nAproape zilnic șoferii semnalează faptul că în acelaşi loc se petrec accidente rutiere grave.\n\nAdministratorul drumului a montat, drept răspuns, mai multe indicatoare cu limita de 40 km/h și curbă deosebit de periculoasă.",
  "metadata": {
    "original_file": "Monitorul_0091.html"
  }
}