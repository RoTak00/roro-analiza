{
  "title": "Rezultate parțiale: Iftime conduce cu peste 3.000 de voturi în fața lui Trufin",
  "content": "Numărătoarea paralelă efectuată de liberali arată că, după centralizarea a 37.000 de voturi, Valeriu Iftime are un avans de circa 3.500 de voturi în fața social-democratului Lucian Trufin.\n\nMai exact, candidatul PNL la președinția Consiliului Județean ar avea 18.500 de voturi, iar cel al PSD 15.000 de voturi.\n\n\n\n Ultimele date au fost furnizate de liberali în jurul orei 3:30.\n\n\n\n Social-democrații au evitat să mai facă publice date despre scrutinul la CJ, în schimb neoficial au confirmat o diferență de circa 3.000 de voturi între Iftime și Trufin , în favoarea omului de afaceri.\n\n\n\n Aceasta ar fi scăzut totuși de la 5.000, cât era pe la 1 – 2 noaptea, iar PSD-iștii trăgeau nădejde că pot recupera handicapul întrucât în secțiile numărate s-ar fi regăsit cu precădere cele din mediul urban, fieful lui Valeriu Iftime.\n\n\n\n Biroul Electoral Județean nu a prezentat vreo statistică întrucât centralizarea a început cu buletinele pentru alegerile europarlamentare.\n\n\n\n 45,99% a fost prezența la Botoșani, adică au votat 172.495 de persoane, ceea ce înseamnă că ar mai putea apărea modificări.",
  "metadata": {
    "original_file": "Botosaneanul_0198.html"
  }
}