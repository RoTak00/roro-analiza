{
  "title": "Botoșăneni amendați pentru gunoi aruncat la întâmplare",
  "content": "Pentru unii botoșăneni, regulile de salubrizare sunt doar niște recomandări opționale. Așa se face că aceștia preferă să arunce deșeuri din construcții direct în containerele pentru gunoi menajer sau, mai simplu, pe spațiul verde.\n\nZilele trecute, în urma controalelor efectuate de polițiștii locali pe străzile Săvenilor, Primăverii și Împărat Traian, au fost aplicate șapte sancțiuni contravenționale, în valoare totală de 1.100 de lei, pentru nerespectarea regulilor privind gestionarea deșeurilor.\n\nMiercuri, 29 ianuarie, pe Aleea Parcul Tineretului, polițiștii locali susțin că au surprins un bărbat aruncând dintr-un autovehicul deșeuri rezultate din construcții, respectiv moloz, bucăți de cărămizi și rigips, o ușă și obiecte sanitare uzate.\n\n„Pentru fapta sa, aruncarea deșeurilor rezultate din amenajarea locuinței la platforma pentru colectarea deșeurilor menajere, a fost sancționat cu amendă în cuantum de 1000 lei, în conformitate cu prevederile Regulamentul de organizare și funcționare al serviciului public de salubrizare din municipiul Botoșani, aprobat prin H.C.L. nr. 130/2020”, au transmis reprezentanții Poliției Locale.\n\nUlterior, bărbatul a susținut că a aruncat doar rigips, nu și celelalte obiecte menționate. Totuși, chiar și acest tip de deșeu nu este permis la platforma destinată gunoiului menajer, deoarece toate deșeurile din construcții trebuie depozitate la vechea groapă de gunoi.",
  "metadata": {
    "original_file": "Monitorul_0043.html"
  }
}