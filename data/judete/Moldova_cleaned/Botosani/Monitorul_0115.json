{
  "title": "Tragedie lângă oraș. Un bărbat de 69 de ani din Răchiți a murit într-un incendiu devastator",
  "content": "Un bărbat, în vârstă de 69 de ani, din localitatea Răchiți, și-a pierdut viața în urma unui incendiu devastator, care i-a cuprins locuința.\n\nTragedia s-a produs în această dimineață, iar flăcările au fost observate de vecini.\n\nCând au ajuns pompierii, ardeau bunurile din trei încăperi, dar și acoperișul casei. Întrucât existau informații că proprietarul ar putea să fie în interior, echipajele au început imediat căutarea acestuia, concomitent cu acțiunea de stingere a incendiului.\n\nLa caz au acționat pompierii din cadrul Detașamentului Botoșani, cu două autospeciale de stingere și o ambulanță SMURD, dar și Serviciul Voluntar pentru Situații de Urgență Răchiți.\n\nCel mai probabil, acest incendiu devastator a fost provocat de jarul căzut din sobă pe materiale combustibile.\n\nPentru evitarea unor astfel de tragedii, ISU Botoșani vă recomandă:\n\n▪️nu lăsați sobele și alte mijloace de încălzire nesupravegheate pe timpul funcţionării; \n\n ▪️nu introduceți în sobă lemne cu lungimea mai mare decât vatra focarului; \n\n ▪️nu lăsați ușa sobei deschisă; \n\n ▪️nu supraîncălziți soba; \n\n ✔️ montați pe pardoseală, în fața ușii de alimentare cu combustibil a mijlocului de încălzire, o bucată de tablă cu dimensiuni de 0,50 x 0,70 metri; \n\n ▪️nu puneți haine la uscat pe sobe sau în imediata lor apropiere; \n\n ✔️stingeți focul pe timpul nopții; \n\n ▪️nu lăsați, niciodată, copiii singuri în casă, mai ales într-o încăpere unde este în funcțiune un mijloc de încălzire.",
  "metadata": {
    "original_file": "Monitorul_0115.html"
  }
}