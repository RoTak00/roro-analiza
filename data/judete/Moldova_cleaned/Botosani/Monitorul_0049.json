{
  "title": "Stare de alertă epidemiologică pentru limitarea răspândirii virozelor şi gripei",
  "content": "„Având în vedere evoluția rapid crescătoare a infecțiilor gripale din ultimele 3 săptămâni, asemănătoare cu cea din sezonul precedent, se introduce starea de alertă epidemiologică, pentru limitarea răspândirii infecțiilor respiratorii, inclusiv a gripei”, a anunțat ministerul.\n\nCea mai sigură şi eficientă metodă de protecţie faţă de gripă şi formele severe ale acesteia este vaccinarea antigripală, făcută cât mai rapid, mai spune Ministerul Sănătăţii.\n\nRecomandări pentru prevenirea/limitarea îmbolnăvirilor prin gripă și alte viroze respiratorii, la reluarea cursurilor școlare\n\nVirozele respiratorii sunt frecvente în sezonul rece și pot afecta colectivitățile în care copiii și cadrele didactice desfășoară cursurile școlare/preșcolare. Prevenirea și controlul infecțiilor respiratorii sunt posibile dacă se respectă o serie de măsuri de igienă personală sau a spațiilor unde se desfășoară cursurile.\n• igiena mâinilor: spălarea frecventă a mâinilor și/sau dezinfecția lor (înainte de intrarea în clasă, înainte de masă, după utilizarea toaletei, după tuse/strănut, ori de câte ori e necesar);\n• igiena respiratorie: tuse, strănut în șervețel de unică folosință sau în plica cotului, aruncarea șervețelului la gunoi imediat după folosire, spălarea/dezinfecția mâinilor după tuse/strănut;\n• igiena în clase: aerisirea frecventă a sălilor de clasă (păstrarea ferestrelor deschise ori de câte ori este posibil sau aerisirea cel puțin 10 minute după fiecare oră de curs), curățenia și dezinfecția suprafețelor și obiectelor din unitățile de învățământ înaintea începerii cursurilor;\n• informarea periodică a părinților de a nu trimite la scoală copilul atunci când se confruntă cu simptome de viroză respiratorie, dureri în gât;\n• realizarea zilnică, la prima oră de curs, de către cadrul didactic, a unei inspecții vizuale a elevilor prezenți în clasă, cu scopul identificării unui eventual elev bolnav care prezintă semne de febră/boală infecto-contagioasă (față congestionată, tuse, etc).\n• în cazul identificării unui elev cu semne de boală transmisibilă respiratorie, se recomandă izolarea lui la domiciliu și informarea părinților în vederea îndrumării către un medic și asigurarea tratamentului specific.\n• vaccinarea împotriva gripei sezoniere a elevilor eligibili și a personalului din unitățile de învățământ:\n• derularea de acțiuni de educare-informare a elevilor privind regulile care trebuie respectate pentru a preveni îmbolnăvirile respiratorii.\n• afișarea în clase/locuri vizibile a panourilor cu materiale informative privind modalitățile de prevenire a îmbolnăvirilor respiratorii;\n• asigurarea cu materiale pentru igiena mâinilor (săpun lichid, substanțe dezinfectante și prosoape de hârtie), precum și pentru curățenia și dezinfecția sălilor de clasă.",
  "metadata": {
    "original_file": "Monitorul_0049.html"
  }
}