{
  "title": "Depuneri de flori şi slujbă la Biserica Uspenia, de Ziua Culturii Naţionale (video)",
  "content": "După şedinţa festivă a Consiliului Municipal Botoşani, în cadrul căreia aleşii locali au votat ca laureatul din acest an al Premiului Naţional de Poezie „Mihai Eminescu” – Opera Omnia să primească Titlul de Cetățean de Onoare, manifestările au continuat la Biserica Uspenia.\n\nLa biserica în care a fost botezat Mihai Eminescu, festivitatea a început cu ceremonia de depunere a jerbelor şi coroanelor de flori la statuia poetului nepereche. Au fost depuse flori din partea Prefecturii, Consiliului Judeţean, Primăriei, dar şi din partea Uniunii Scriitorilor din România.\n\nA urmat slujba de Te Deum, la finalul căreia au fost sfințite însemnele ce vor fi oferite poetului laureat al Premiului Național de Poezie „Mihai Eminescu”, ediția a XXXIV-a.\n\nSeria evenimentelor se va încheia cu Gala de decernare a Premiului Național de Poezie „Mihai Eminescu” – Opera Omnia, care va avea loc începând cu ora 17:00.\n\nPoeții nominalizați la Premiul Național de Poezie „Mihai Eminescu” – Opera Omnia, ediția a XXXIV-a sunt Marian Drăghici, Cassian Maria Spiridon, Arcadie Suceveanu, Grete Tartler, Matei Vișniec, Călin Vlasie și George Vulturescu.\n\nLaureatul va fi ales de juriul național de acordare a premiului din care fac parte Grațiela Benga, Alexandru Cistelecan, Daniel – Cristea Enache, Ioan Holban, Angelo Mitchievici, Irina Petraș și Vasile Spiridon.",
  "metadata": {
    "original_file": "Monitorul_0264.html"
  }
}