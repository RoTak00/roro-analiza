{
  "title": "Val de intervenții ale polițiștilor. Peste 230 de sancțiuni aplicate",
  "content": "În ultimele 48 de ore, polițiștii din județ au desfășurat nouă acțiuni de amploare, organizate în cadrul operațiunii „Blocada”. Intervențiile, realizate în colaborare cu jandarmii, au vizat menținerea ordinii publice și combaterea unor infracțiuni grave, cum ar fi traficul și consumul de droguri.\n\nPe parcursul celor două zile, forțele de ordine au intervenit la 100 de evenimente, dintre care majoritatea au fost sesizate prin apeluri la 112. Intervențiile s-au soldat cu aplicarea a 238 de sancțiuni contravenționale, în valoare totală de 89.487 de lei. Totodată, 12 permise de conducere și 11 certificate de înmatriculare au fost reținute.\n\n„Cele mai frecvente sancțiuni au fost pentru abateri de la regimul rutier, dar și pentru nerespectarea normelor de conviețuire socială,” au arătat reprezentanții Inspectoratului de Poliție Județean Botoșani.",
  "metadata": {
    "original_file": "Monitorul_0241.html"
  }
}