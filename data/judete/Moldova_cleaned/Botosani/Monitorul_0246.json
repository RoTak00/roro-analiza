{
  "title": "Tânăr jefuit într-un părculeț din municipiu. Autorul a fost capturat",
  "content": "Un tânăr în vârstă de 20 de ani, din municipiul Botoșani, a fost reținut pentru 24 de ore de polițiști, după ce a jefuit un trecător. Măsura a fost dispusă la data de 15 ianuarie 2025, în urma administrării mai multor probe.\n\nPotrivit anchetatorilor, totul s-ar fi întâmplat în dimineața zilei de 12 ianuarie 2025, în părculețul de strada Sucevei din Botoșani. Victima, un tânăr de 26 de ani din comuna Hilișeu-Crișan, a fost lovită de suspect, care ulterior i-ar fi sustras telefonul mobil și suma de 300 de lei.\n\nDupă reținerea sa, suspectul a fost transferat la Centrul de Reținere și Arestare Preventivă al Inspectoratului de Poliție Județean (IPJ) Botoșani. Acesta va fi prezentat în fața instanței de judecată cu propunerea de arestare preventivă.",
  "metadata": {
    "original_file": "Monitorul_0246.html"
  }
}