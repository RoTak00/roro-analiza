{
  "title": "Firul tradiției botoșănene, parte dintr-o expoziție de prestigiu",
  "content": "Muzeul Județean Botoșani, prin Muzeul de Etnografie, participă, în calitate de partener, la vernisajul expoziției „Tehnici tradiționale de țesere a scoarțelor în România și Republica Moldova”, un eveniment de amploare organizat de Muzeul Național al Țăranului Român din București.\n\nExpoziția marchează totodată 35 de ani de la reînființarea instituției și va fi inaugurată miercuri, 5 februarie 2025, la ora 18:00, în Sala Noua Galerie.\n\nAlături de Muzeul Județean Botoșani, proiectul reunește importante instituții de profil din țară, precum Muzeul Olteniei Craiova – Secția Etnografie, Muzeul Astra din Sibiu, Muzeul de Etnografie din Piatra Neamț, Muzeul Județean de Etnografie și Artă Populară Baia Mare și Muzeul Maramureșului din Sighetul Marmației.\n\nVizitatorii vor putea admira covoare și țesături autentice ce reflectă specificul regional al Moldovei, Transilvaniei, Maramureșului, Banatului, Munteniei, Olteniei și Basarabiei, cu piese ce datează din secolele XVIII-XX. Expoziția pune în valoare dimensiunile identitare, estetice și ritualice ale țesăturilor tradiționale, oferind o incursiune fascinantă în patrimoniul etnografic românesc.\n\nPublicul va putea vizita expoziția în perioada 5 februarie – 23 martie 2025, de miercuri până duminică, între orele 10:00 și 18:00, accesul fiind restricționat lunea, marțea și de sărbătorile legale.",
  "metadata": {
    "original_file": "Monitorul_0014.html"
  }
}