{
  "title": "Poșetă uitată pe o bancă din Centrul Istoric. Cum s-a terminat totul",
  "content": "Miercuri dimineață, 15 ianuarie, o botoșăneancă care a ieșit la plimbare prin Centrul Vechi din municipiul Botoșani și-a uitat poșeta pe bancă.\n\nLa scurt timp, polițiștii locali aflați în patrulare în zona Centrului Istoric au descoperit geanta. Întrucât în apropiere nu se afla nicio persoană care să o revendice, aceștia au solicitat sprijinul colegilor din Dispecerat pentru verificarea imaginilor de supraveghere.\n\nÎn urma analizării înregistrărilor, s-a constatat că poșeta aparține unei femei în vârstă de 70 de ani. Patrula a identificat-o rapid pe aceasta.\n\n„Prin derularea imaginilor s-a observat cum, cu câteva minute înainte, o persoană de sex feminin s-a ridicat de pe bancă, uitând însă poșeta. Semnalmentele persoanei au fost transmise polițiștilor locali din teren, în zona Centrului Istoric, fiind identificată numita L.M. în vârstă de 70 de ani. În prezența și la solicitarea polițiștilor locali, femeia a efectuat controlul genții, constatând că nu i-au fost sustrase bunuri”, au transmis reprezentanții Poliției Locale Botoșani.",
  "metadata": {
    "original_file": "Monitorul_0218.html"
  }
}