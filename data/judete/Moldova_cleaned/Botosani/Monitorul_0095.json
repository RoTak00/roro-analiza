{
  "title": "Avocată pusă în fruntea celui mai mare spital din judeţ",
  "content": "Decizia de numire a fost emisă luni, 27 ianuarie, aproape de terminarea programului de lucru, de către președintele Consiliului Județean Botoșani, Valeriu Iftime. Daniela Elena Fetcu este de profesie avocat.\n\nInițial, s-a vehiculat că funcția interimară va fi preluată de consilierul județean Luciana Buliga , însă aceasta nu ar fi îndeplinit condițiile. Mai exact, una dintre condițiile pentru a putea ocupa poziția de manager interimar este o vechime de cel puțin cinci ani în specialitatea studiilor. Șefii CJ au descoperit, ulterior, că aceasta nu ar avea îndeplinită această opțiune, astfel că varianta ei a picat. De asemenea, au fost întrebați mai mulți medici din spital dacă nu vor să preia postul, însă aceștia au refuzat.\n\nManagerul de facto al unității sanitare este tot un jurist. Corneliu Prepeliță a fost suspendat, însă, din funcția de manager al Spitalului Județean ”Mavromati” Botoșani, în urma unei anchete DNA.\n\nAcesta a fost plasat sub control judiciar timp de 60 de zile în urma reclamației unuia dintre angajații spitalului. Ulterior, și un medic a reclamat faptul că managerul Corneliu Prepeliță ar fi exercitat presiuni asupra lui.",
  "metadata": {
    "original_file": "Monitorul_0095.html"
  }
}