{
  "title": "Propunere la PNL Botoșani: Flutur dat afară din partid, cumetria (a)politică a fiului lui Simion de la Gura Humorului i-a fost fatală",
  "content": "Propunerea de excludere din Partidul Național Liberal a fost votată într-o ședință a Biroului Politic Local care a avut loc marți după amiază. Unul dintre motive ar fi fost reluarea negocierilor cu AUR.\n\nOrganizația Municipală a PNL Botoșani a propus excluderea din partid a lui Cătălin Flutur din mai multe considerente.\n\nPe lângă faptul că a fost zdrobit la alegerile locale din 9 iunie, ulterior pierderii alegerilor, Cătălin Flutur ar fi acuzat de instigare la ură, prin mai multe mesaje pe care le transmite pe grupurile interne de partid.\n\nÎnsă decisivă în luarea deciziei ar fi prezența sa la botezul fiului președintelui AUR, George Simion, care a avut loc la o pensiune din Gura Humorului pe 6 iulie.\n\nAcolo, Cătălin Flutur ar fi mers cu soția și neoficial ar fi purtat o serie de negocieri pentru o eventuală candidatură la alegerile parlamentare din partea AUR.\n\nDe altfel, Cătălin Flutur ar fi fost prezent și la nunta lui George Simion. La acea vreme s-a tot vorbit despre o încercare a sa de a candida la Primărie din partea AUR.\n\nBotoșăneanul a scris despre acest subiect și atunci, deși Cătălin Flutur a negat categoric că ar fi discutat teme politice cu George Simion: Cătălin Flutur în vizită la AUR-ul condus de George Simion: Suntem prieteni de ani de zile - CULISELE unei întâlniri pentru o brățară (a)politică\n\nÎn orice caz s-a regăsit printre invitați și la botez, lucru confirmat de Cătălin Silegeanu, prim vicepreședinte al Filialei Județene AUR Botoșani.\n\nO a doua propunere de excludere o vizează pe Gabriela Ciobanu, căreia i se reproșează că nu s-ar fi implicat în acțiuni în campanie și ar fi urmărit doar un interes personal.",
  "metadata": {
    "original_file": "Botosaneanul_0149.html"
  }
}