{
  "title": "Șeful Jandarmeriei Botoșani și-a chemat colegii în sprijin după ce a ajuns cu copilul în Centrul Vechi",
  "content": "Colonelul Cristian Boariu, șeful Inspectoratului Județean de Jandarmi (IJJ) a dezvăluit că este nevoit să traverseze aproape zilnic Centrul Vechi al municipiului Botoșani.\n\nO face alături de fiul său și are practic prilejul de a vedea cu proprii ochi atmosfera din această zonă a orașului.\n\nUna care în statistici nu apare cu grad de infracțiune ridicat. Odată poate pentru că oamenii de acolo care sunt nevoiți să petreacă fiecare zi din săptămână pur și simplu nu mai apelează la autorități când au nevoie de ajutor.\n\nPe de altă parte, majoritatea botoșănenilor s-au obișnuit deja să evite zona din cauza disconfortului creat de cei de acolo.\n\nSubiectul a fost abordat în cadrul ședinței lunare a Autorității Teritoriale de Ordine Publică (ATOP), structură condusă de consilierul județean Cristina Breșug.\n\nȘeful jandarmilor a arătat că trece zilnic și recunoaște că vizual imaginea lasă de dorit. Însă nu a simțit vreodată că ar fi în pericol iminent.\n\nA fost totuși nevoie să solicite un echipaj de jandarmi într-una din zile când a observat persoane care consumau alcool pe domeniul public.\n\n„Și noi o să mergem mai des pe acolo. Și noi să fim mai mulți acolo, și încurajez. Deci eu vrând - nevrând chiar săptămânal merg cu copilul. Și iau contact de ce se întâmplă acolo. Și nu ascund faptul că personal am chemat echipaj ca să constate. Sincer, nu se poate ca după-amiaza să stai cu sticla de vin pe o bancă. Nu este un exemplu ca și comunitate educată.”\n\nAtât șeful jandarmilor cât și comandantul Poliției, comisarul șef Tudor Costîn au oferit asigurări că vor conlucra interinstituțional pentru mărirea efectivelor masate în această zonă a orașului pentru a nu se mai regăsi printre cele evitate de botoșăneni.",
  "metadata": {
    "original_file": "Botosaneanul_0259.html"
  }
}