{
  "title": "Ziua Internațională a Nonviolenței în școli, marcată prin activități educative la Dorohoi",
  "content": "Pentru a marca Ziua Internațională a Nonviolenței în Școli, polițiștii din cadrul Biroului Siguranța Școlară, alături de partenerii instituționali, au organizat, pe 30 ianuarie, activități de prevenire și educație adresate elevilor din învățământul preuniversitar.\n\nMunicipiul Dorohoi a fost gazda unei astfel de inițiative, unde polițiștii de siguranță școlară au desfășurat sesiuni interactive cu elevii liceelor din oraș, cu sprijinul Inspectoratului Școlar Județean Botoșani, al Direcției Generale de Asistență Socială și Protecția Copilului Botoșani, precum și al conducerilor unităților de învățământ.\n\nElevii Colegiului Național „Grigore Ghica” și cei ai Liceului Tehnologic „Regina Maria” au fost implicați în discuții despre implicațiile legale ale comportamentului violent, metodele non-violente de soluționare a conflictelor, reacțiile adecvate în fața agresiunii, importanța raportării imediate a incidentelor de violență dar și despre relaționarea armonioasă în școală, familie și societate.\n\nPeste 250 de elevi și cadre didactice au participat la eveniment, conștientizând rolul esențial al comunicării și al intervenției rapide în prevenirea violenței în mediul școlar.\n\nAstfel de activități au avut loc și în alte unități de învățământ din județ, fiind organizate de polițiștii structurilor de ordine publică, atât în mediul urban, cât și în cel rural. Prin aceste demersuri, se dorește consolidarea unui climat educațional sigur, bazat pe respect și dialog.",
  "metadata": {
    "original_file": "Monitorul_0048.html"
  }
}