{
  "title": "Consumatori de droguri prinși în bezna nopții. Doi bărbați prinși cu substanțe interzise la Darabani",
  "content": "Doi consumatori de droguri au fost prinși în flagrant, la finele săptămânii trecute, pe o stradă din Darabani.\n\nTotul s-a întâmplat în noaptea de sâmbătă spre duminică, când o patrulă de jandarmi a surprins, pe strada 1 Decembrie din orașul Darabani, doi bărbați de 34 și 24 de ani, care, la vederea autospecialei de serviciu, au încercat să evite interacțiunea cu forțele de ordine.\n\nReacția suspecților le-a dat de bănuit jandarmilor, care au oprit imediat mașina și i-au luat la întrebări. La controlul corporal efectuat, asupra tinerilor au fost găsite două punguțe cu produse vegetale mărunțite cu un miros puternic, caracteristic substanțelor interzise.\n\nLa prima vedere, părea să fie vorba de muguri de cannabis, cei doi fiind amatori de marijuana. Conform procedurilor legale, jandarmii au întocmit actele necesare sesizării organelor de urmărire penală pentru infracțiunea de deținere de droguri de risc în vederea consumului propriu.\n\nDocumentele, împreună cu substanțele confiscate, au fost înaintate Serviciului Județean de Combatere a Criminalității Organizate Botoșani pentru continuarea investigațiilor.\n\nAcțiunea jandarmilor se înscrie în seria măsurilor de combatere a consumului de substanțe interzise. Conform unui bilanț al Inspectoratului de Jandarmi Județean Botoșani, anul trecut jandarmii au constatat 38 de infracțiuni similare în timpul misiunilor desfășurate pentru menținerea ordinii publice.",
  "metadata": {
    "original_file": "Monitorul_0277.html"
  }
}