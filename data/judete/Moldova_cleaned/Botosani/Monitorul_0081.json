{
  "title": "Plan de acțiune pentru siguranța rutieră pe un drum cu probleme. Prefectul Dan Nechifor promite măsuri imediate",
  "content": "Accidentele rutiere frecvente de pe anumite tronsoane ale drumului național DN 28B au determinat autoritățile să ia măsuri imediate. Este vorba de segmentul cuprins între kilometrii 51 și 52 de la ieșirea din Flămânzi către Copălău.\n\nPrefectul județului, Dan Nechifor, a convocat o ședință de urgență pentru a analiza cauzele acestor evenimente tragice și a identifica soluții viabile. La întâlnire au participat comisarul șef Costîn Tudor, șeful Inspectoratului de Poliție Județean, Teodor Orhei, șeful Serviciului Rutier din cadrul IPJ Botoșani, Dan Pădurariu din partea Autorității Rutiere Române (ARR) și Liviu Mihalache de la Secția Drumuri Naționale.\n\nÎn cadrul discuțiilor, au fost analizate infrastructura rutieră, semnalizarea rutieră și comportamentul iresponsabil al unor participanți la trafic. Reuniunea s-a concentrat pe găsirea unor soluții imediate și eficiente pentru reducerea riscurilor în zonele afectate.\n• Reabilitarea carosabilului pe tronsoanele problematice, pentru a elimina pericolele cauzate de starea drumului.\n• Îmbunătățirea semnalizării rutiere , cu accent pe instalarea unor indicatoare mai vizibile și corect poziționate.\n• Intensificarea controalelor în trafic , pentru prevenirea vitezei excesive și a altor abateri grave de la regulile de circulație.\n\nÎn același timp, participanții au subliniat importanța unei mai bune colaborări între instituțiile implicate pentru a implementa rapid măsurile stabilite.\n\nPrefectul județului, Dan Nechifor, a precizat că este este esențial ca toate aceste măsuri să fie aplicate cât mai curând și a promis că va urmări personal evoluția acestora. „Scopul ședinței a fost monitorizarea atentă a ceea ce se întâmplă ce acest drum național, și nu numai monitorizarea, cât măsuri pentru sporirea siguranței rutiere și a calității carosabilului. Vom solicita în regim de urgență o expertiză tehnică a stării carosabilului de la Direcția Regională de Drumuri și Poduri Iași, urmând ca cei de la Drumuri Naționale să vină cu suplimentarea semnalizării rutiere cu montarea de indicatoare rutiere pe acest segment de drum. Din informațiile primite în timpul ședinței, de la domnul Liviu Mihalache, acest lucru a și fost realizat de către cei de la Secția de Drumuri Naționale Botoșani” , a spus prefectul Dan Nechifor.\n\nAceastă inițiativă vine ca răspuns direct la nemulțumirile tot mai mari ale locuitorilor din zonă, dar și ca o măsură necesară pentru a preveni tragediile viitoare. Responsabilitatea pentru siguranța rutieră nu revine doar autorităților, ci și fiecărui participant la trafic, așa cum au subliniat toți cei prezenți la ședință.\n\nAutoritățile promit că această primă ședință va fi urmată de acțiuni concrete, iar impactul măsurilor luate va fi atent evaluat în perioada următoare.",
  "metadata": {
    "original_file": "Monitorul_0081.html"
  }
}