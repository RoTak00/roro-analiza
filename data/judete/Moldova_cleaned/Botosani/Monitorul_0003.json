{
  "title": "Bugetul județului Botoșani - investiții strategice și toleranță zero față de risipă",
  "content": "Bugetul județului Botoșani pentru anul 2025 va fi axat pe dezvoltare, a anunțat președintele Consiliului Județean, Valeriu Iftime. Într-un context economic dificil, autoritățile locale își propun să optimizeze utilizarea resurselor publice, prioritizând investițiile esențiale și eliminând proiectele lipsite de impact real.\n\n„Anul acesta, bugetul județului va fi alocat majoritar pentru dezvoltare, adică investiții strategice în infrastructură, sănătate, unde avem atâta nevoie, educație și nu numai” , a declarat Valeriu Iftime. Oficialul subliniază că, având în vedere resursele financiare limitate, fiecare leu va fi cheltuit responsabil, conform unei analize riguroase a proiectelor propuse.\n\nPreședintele Consiliului Județean a transmis un mesaj ferm către primării și factorii decizionali locali. „Trebuie să folosim eficient banul public. Asta înseamnă o analiză riguroasă a proiectelor propuse și o toleranță zero față de proiectele fără impact real! Anul acesta nu ne permitem să risipim nimic! Gata cu drumurile asfaltate doar pe hârtie și săli de sport costisitoare, în localități în care nu sunt copii să le folosească” , a explicat Iftime.\n\nAceastă abordare vine ca răspuns la problemele din trecut, când fondurile publice au fost direcționate către proiecte nejustificate economic sau executate defectuos. Oficialul atrage atenția că astfel de practici nu vor mai fi tolerate, iar resursele vor fi alocate strict în funcție de necesități.\n\nValeriu Iftime a făcut apel la înțelegerea primarilor și a tuturor celor implicați în gestionarea bugetului județean. „Știu foarte bine că nevoile sunt multe, însă resursele sunt puține și apelez la înțelegere din partea primarilor cu privire la faptul că banii trebuie investiți acolo unde contează cu adevărat” , a explicat șeful CJ Botoșani, care a anunțat că va organiza o serie de întâlniri cu primarii tocmai pentru a stabili prioritățile din județ.\n\nPotrivit lui Iftime, fără un control strict asupra cheltuielilor, județul riscă să repete greșelile trecutului – investiții nejustificate, lucrări de proastă calitate și proiecte fără beneficii reale pentru comunitate. „Dacă nu avem un control strict asupra bugetului, riscăm să ne confruntăm cu aceleași probleme – bani risipiți pe proiecte inutile, lucrări de mântuială și investiții fără impact real, lucru pe care încerc să îl evit cât de mult posibil și care nu face altceva decât să încetinească drumul nostru către dezvoltare” , a mai punctat președintele CJ Botoșani.\n\nÎn concluzie, anul 2025 va aduce o nouă viziune asupra administrării banului public la nivel județean. Accentul cade pe responsabilitate, eficiență și prioritizarea proiectelor cu impact real asupra comunității, într-un efort de a impulsiona dezvoltarea durabilă a județului.",
  "metadata": {
    "original_file": "Monitorul_0003.html"
  }
}