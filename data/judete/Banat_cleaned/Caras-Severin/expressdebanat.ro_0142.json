{
  "title": "Constantin Schinteie, viceprimar la Moldova Nouă",
  "content": "Reprezentantul PSD a fost ales viceprimar la Moldova Nouă în cadrul ședinței extraordinare de consiliu local de astăzi.\n\nConstantin Schinteie a fost ales viceprimar cu 12 voturi pentru și cinci voturi împotrivă, fiind singurul propus pentru a ocupa această funcție. „Le mulțumesc colegilor mei pentru încrederea acordată. În perioada următoare, mă voi pune la curent cu toate problemele comunității pentru a sprijini orașul”, a spus noul viceprimar imediat după ce a fost ales (foto: dreapta).\n\nLa Moldova Nouă, administrația locală cuprinde opt consilieri PSD, patru PNL, doi din partea USR, câte unul din partea Partidului Verde și AUR, respectiv un independent. În opinia noului primar, Adrian Torma, momentul este unul important pentru orașul care astfel primește o mare șansă. Dorința sa este ca noua administrație locală să fie campioană la depunerea de proiecte pentru dezvoltarea orașului.",
  "metadata": {
    "original_file": "expressdebanat.ro_0142.html"
  }
}