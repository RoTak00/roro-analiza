{
  "title": "Caloriferele timișorenilor racordați la Colterm, tot mai calde",
  "content": "Pentru că vremea este tot mai rece, Colterm a luat măsuri pentru a furniza mai multă căldură în locuințele timișorenilor.\n\nDe la sfârșitul lunii octombrie, caloriferele timișorenilor racordați la sistemul de termoficare al orașului sunt mai calde. În urmă cu două zile, Colterm a pornit unul dintre cazanele de la CET Sud.\n\n„La acest moment, avem rezerve consistente: 83.607 tone de cărbune și 73.717 MWh de gaz. Pregătim deja următoarea etapă: luni vom porni turbina pe aburi, tot la CET Sud, consolidând astfel capacitatea noastră de producție”, a informat Colterm. Pentru următoarele zece zile, consumul de cărbune estimat este de 700 tone pe zi.\n\n„Suntem pregătiți pentru orice provocări și continuăm să ne asigurăm că energia este disponibilă atunci când este nevoie”, a precizat Colterm.",
  "metadata": {
    "original_file": "expressdebanat.ro_0151.html"
  }
}