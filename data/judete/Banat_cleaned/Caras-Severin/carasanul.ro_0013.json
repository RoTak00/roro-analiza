{
  "title": "Schimbare istorică în Moldova Nouă: Eugen Băleanu laudă alegerea unui viceprimar antreprenor",
  "content": "Adrian Torma, primarul ales al orașului Moldova Nouă pentru următorii patru ani, a surprins scena politică locală prin nominalizarea lui Cosmin Scânteie, un antreprenor local, pentru funcția de viceprimar. Decizia urmează să fie supusă votului în Consiliul Local, însă cu o majoritate solidă din partea PSD, aprobarea pare a fi o formalitate. Cosmin Scânteie, figura centrală a acestei schimbări, este văzut de mulți drept o soluție ideală pentru dezvoltarea economică a orașului. Torma a declarat: „Cosmin este cea mai potrivită alegere. Ca om de afaceri, are calități antreprenoriale excelente și sper că se va adapta rapid cerințelor administrației locale. Ne așteaptă un mandat greu, dar sunt încrezător că va face față.” Totuși, nu doar Torma a avut cuvinte de apreciere pentru noul nominalizat. Eugen Băleanu, președintele Partidului Verde din Moldova Nouă, a subliniat caracterul inovator al acestei propuneri: „PSD are o majoritate confortabilă, așa că era de așteptat ca viceprimarul să vină din rândurile lor. Însă ce e cu adevărat remarcabil este că, pentru prima dată în 34 de ani, viceprimarul nu provine din rândurile clasei politice, ci din rândul antreprenorilor locali. Aceasta nu este o recompensă politică, ci o alegere pragmatică.” Băleanu , cunoscut pentru pozițiile sale ecologiste și viziunea sa nonconformistă asupra politicii locale, a atras atenția asupra faptului că o asemenea alegere ar putea deschide drumul către o administrație mai orientată spre nevoile economice reale ale comunității.„Este un moment de cotitură pentru oraș. Cosmin vine cu o mentalitate de business, iar asta ne-ar putea ajuta să vedem o schimbare reală în felul în care sunt gestionate resursele și proiectele locale,” a adăugat el. Această nominalizare, care urmează să fie confirmată prin votul Consiliului Local, se alătură unui șir de schimbări în conducerea orașului, având ca scop modernizarea administrației locale și impulsionarea dezvoltării economice.",
  "metadata": {
    "original_file": "carasanul.ro_0013.html"
  }
}