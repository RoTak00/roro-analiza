{
  "title": "Paradă modestă, la Timișoara, de 1 Decembrie. Prefectul îi îndeamnă pe oameni să meargă la vot",
  "content": "Organizarea alegerilor parlamentare în 1 Decembrie modifică, la Timișoara, programul dedicat manifestărilor de Ziua Națională a României.\n\nPrefectul de Timiș a anunțat, vineri, că efectivele implicate în defilarea de 1 Decembrie vor fi mai restrânse, cadrele Ministerului de Interne fiind responsabile de paza secțiilor de votare și a buletinelor de vot.\n\nAutoritățile vor depune coroane la Cimitirul Eroilor, de la ora 9, iar în fața catedralei va avea loc o ceremonie militar-religioasă.\n\n„Având în vedere implicarea a sute de cadre ale Ministerului de Interne în paza secțiilor de votare și a buletinelor de vot, și efectivele din cadrul defilării vor fi mai reduse. Asta nu înseamnă că bucuria sărbătorii nu va fi aceeași.”, a spus Mihai Ritivoiu, prefectul județului Timiș.\n\nRitivoiu îi îndeamnă pe oameni să meargă la vot: „Completăm programul în perioada următoare cu o serie de exerciții demonstrative ale trupelor și de manifestări culturale. Iar dragostea de țară ne-o putem manifesta cel mai simplu și eficient participând într-un număr cât mai mare la vot și consolidând astfel tânăra noastră democrație.”",
  "metadata": {
    "original_file": "expressdebanat.ro_0185.html"
  }
}