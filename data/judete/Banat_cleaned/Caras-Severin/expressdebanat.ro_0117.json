{
  "title": "Din nou şedinţă! Planurile de revitalizare și regenerare urbană a zonelor verzi din Lugoj, pe masa consilierilor",
  "content": "Proaspăta învestită administrație locală se va întruni joi, 31 octombrie, de la ora 12, în prima ședință ordinară a Consiliului Local.\n\nPe masa de lucru a aleșilor lugojeni se află șase proiecte de hotărâri. Primul pe ordinea de zi este constituirea comisiei de numărare a buletinelor, urmat de aprobarea proiectului reţelei şcolare a unităţilor de învăţământ preuniversitar din municipi, pentru anul şcolar 2025 – 2026.\n\nEdilii locali vor trebui să desemneze reprezentanții Consiliului Local în comisiile pentru evaluarea și asigurarea calității educației în unitățile de învățământ preuniversitar și să se repartizeze în consiliile de administraţie ale instituțiilor de învăţământ preuniversitar din municipiul, pentru anul şcolar 2024 – 2025.\n\nAceștia vor trebui să mai analizeze și să voteze planurile de revitalizare și regenerare urbană a zonelor incluse în cadrul proiectului ”Creșterea calității vieții din Municipiul Lugoj, prin reabilitarea spațiilor verzi și modernizarea parcurilor”, la care este necesar avizul Comisiei activități economico – financiare, agricultură, comerț, turism, activități social – culturale, tineret și sport.\n\nConsilierii mai au în vizor aprobarea unor măsuri pentru asigurarea continuității serviciilor publice de alimentare cu apă și canalizare din municipiul de pe Timiș.",
  "metadata": {
    "original_file": "expressdebanat.ro_0117.html"
  }
}