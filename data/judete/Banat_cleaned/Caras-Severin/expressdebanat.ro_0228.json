{
  "title": "Colibe în Timișoara, improvizate de oameni fără casă din Hunedoara și Cluj",
  "content": "Mai multe persoane fără casă din județele Hunedoara și Cluj și-au făcut colibe improvizate pe un camp din Timișoara. Autoritățile le-au demolat.\n\nPolițiștii locali de la Siguranță Publică și Protecția Mediului, împreună cu reprezentanți ai Primăriei Timișoara și ai societății de salubrizare Retim, au acționat, joi dimineață, pe un teren viran de pe Strada Ion Ionescu de la Brad. Aici au găsit adăposturile și multă mizerie.\n\n„La fața locului au fost identificate un număr de opt persoane, din județele Hunedoara și Cluj, care și-au construit acolo colibe și au strâns în jur tot felul de resturi. Persoanele în cauză, între care și doi minori de 4 și 5 ani, au refuzat să fie transportate la centrul social și au preferat să își strângă lucrurile și să se deplaseze către localitățile de domiciliu”, a transmis Poliția Locală.\n\nA început salubrizarea zonei, dar, fiind vorba despre o cantitate mare de deșeuri, operațiunea va fi continuată și în perioada următoare.",
  "metadata": {
    "original_file": "expressdebanat.ro_0228.html"
  }
}