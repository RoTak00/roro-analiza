{
  "title": "Licitația pentru autostrada Timișoara – Moravița, prelungită! Lotul I, mai scump",
  "content": "A fost prelungit termenul până la care firmele pot depune oferte la licitația pentru construirea lotului I al autostrăzii Timișoara – Moravița. Obiectivul s-a scumpit.\n\nInițial, luni, 11 noiembrie, era termenul de închidere a ofertelor. Însă CNAIR a decis să actualizeze anumite informații și a prelungit acest termen până în 21 noiembrie.\n\nLicitația pentru proiectarea și execuția lotului I al autostrăzii Timișoara – Moravița a fost lansată în 28 septembrie, la prețul de 5,65 miliarde de lei. Acum, costul estimat este de maximum 6,16 miliarde de lei. Lotul I al autostrăzii A9 este cuprins între Remetea Mare și Jebel și are 35,6 kilometri. Ar trebui finalizat în 48 de luni, din care în 12 luni se va face proiectare și în 36 de luni execuție.\n\nPe traseu vor fi construite1 pod peste râul Timiș, 4 noduri rutiere la Remetea Mare pe A1, Albina, VO Timișoara Sud și Pădureni; un centru de întreținere și coordonare și 2 parcări. Parcările vor fi de scurtă durată și fiecare va dispune de infrastructura necesară amplasării a minimum 6 stații de încărcare pentru autoturismele electrice.",
  "metadata": {
    "original_file": "expressdebanat.ro_0051.html"
  }
}