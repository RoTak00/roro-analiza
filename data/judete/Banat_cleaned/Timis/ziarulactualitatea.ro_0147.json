{
  "title": "Festivalul Berii 2024",
  "content": "În perioada 19 – 21 iulie 2024, la Lugoj se va desfășura Festivalul Berii și Saltimbaciada, pentru care Primăria a alocat, generoasă, 400.000 de lei.\n\nEvenimentul va avea loc tot în Piața Victoriei (în fața Primăriei Municipiului Lugoj), deși edilii au tot promis că distracția cu bere se va muta ba la Plopi, ba în Parcul Ștrandului, ba în afara orașului.\n\nCă s-a numit Sărbătoarea Berii sau Beer Fest, că se numește acum din nou Festivalului Berii, nu mai contează.\n\nNu mai e ca pe vremuri, când berea era asortată cu mici, iar „Festivalul Berii” chiar era un festival, cu Regele Berii călare pe un butoi și cu halba în mână.",
  "metadata": {
    "original_file": "ziarulactualitatea.ro_0147.html"
  }
}