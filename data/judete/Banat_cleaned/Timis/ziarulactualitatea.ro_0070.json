{
  "title": "Aproape 600 de tone de îngrășământ chimic, depozitate direct pe sol, lângă Lugoj",
  "content": "Polițiștii Secției 6 Rurale Găvojdia au efectuat, miercuri, un control privind produsele pentru protecția plantelor și a îngrășămintelor chimice la o societate comercială situată în localitatea Oloșag, județul Timiș.\n\nAstfel, polițiștii au identificat aproape 600 de tone de îngrășământ chimic, depozitat necorespunzător. Se afla pe sol, fără a fi acoperit și fără a fi ferit de condițiile meteo nefavorabile, nerespectând astfel fișa de securitate a produsului.\n\n„Întreaga cantitate a fost lăsată în custodia reprezentantului societății comerciale respective, fiindu-i pus în vedere ca în cel mai scurt timp să ia toate măsurile necesare depozitării corespunzătoare, în condiții care să elimine riscul de a fi afectate elemente ale mediului înconjurător”, au precizat reprezentanții IPJ Timiș.\n\nPolițiștii au întocmit un dosar penal sub aspectul săvârșirii infracțiunii de nerespectarea obligației de depozitare a îngrășămintelor chimice și produselor de protecție a plantelor numai ambalate și în locuri protejate.",
  "metadata": {
    "original_file": "ziarulactualitatea.ro_0070.html"
  }
}