{
  "title": "Accident cu 3 morți și 2 răniți. Șoferul a sărit peste calea ferată și s-a înfipt în gard",
  "content": "Trei bărbați au murit și alți doi au ajuns în stare gravă la spital, în urma unui grav accident de circulație produs, sâmbătă dimineața, în jurul orei 4:40, pe o șosea din Timiș.\n\n„Un bărbat, în vârstă de 38 de ani, a condus un autoturism pe DJ 692B dinspre DN 6 înspre centrul comunei Tomnatic, iar la trecerea la nivel cu calea ferată, ar fi pierdut controlul asupra direcției de mers, a pătruns pe sensul opus de mers, a lovit trei arbuști ornamentali, a ieșit în afara părții carosabile și a intrat în coliziune cu gardul unui imobil. În urma accidentului, conducătorul auto și alți doi bărbați, în vârstă de 47 și 62 de ani, au decedat. Alți doi tineri, pasageri în același autoturism, în vârstă de 21 și 27 de ani, au fost răniți și transportați la spital”, a anunțat IPJ Timiș.\n\nLa locul accidentului au intervenit și pompierii, pentru asigurarea măsurilor PSI și prim ajutor.\n\n„La locul evenimentului s-au deplasat pompierii cadrul Secției de Pompieri Sannicolau Mare cu o autospecială de stingere echipată cu modul de descarcerare și un echipaj SMURD. La locul evenimentului au fost alocate 3 ambulanțe S.A.J, dintre care una cu medic. În accidentul rutier a fost implicat un autoturism în care se aflau cinci persoane, dintre care două au rămas încarcerate. După efectuarea manevrelor de descarcerare, victimele au fost predate echipajelor medicale în stare conștientă, prezentand multiple traumatisme. Din nefericire, pentru celelalte trei victime, medicul a declarat decesul”, au transmis reprezentanții ISU Timiș.\n\nPolițiștii au întocmit un dosar penal sub aspectul săvârșirii infracțiunilor de ucidere din culpă și vătămare corporală din culpă și efectuează cercetări pentru stabilirea tuturor circumstanțelor producerii acestui accident.",
  "metadata": {
    "original_file": "ziarulactualitatea.ro_0137.html"
  }
}