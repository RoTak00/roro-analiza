{
  "title": "Dunărea și Oltul. File de istorie românească în versuri",
  "content": "Dunărea vorbea cu Oltul:\n\n – „Tu, copile drag al meu,\n\n Zbuciumat tu vii la vale\n\n Tulbure mereu –\n\nPlouă mult la voi la munte,\n\n Sate și câmpii de-neci,\n\n Ori ți-e firea ta de-a rupe\n\n Maluri pe-unde treci?”\n\n– „Rup și maluri câteodată\n\n Și fac holdele de pier,\n\n Iar când plouă mult la munte\n\n Cap de om eu cer.\n\nDar nu-i asta, maică sfântă,\n\n Nu de asta-s tulburat,\n\n Ci de câte văd mi-e milă,\n\n Maică, și-i păcat!\n\nTu, pe unde-alergi prin lume,\n\n Vezi și țări și munți frumoși,\n\n Neamuri ce-și vorbesc ferice\n\n Graiul din strămoși.\n\nToate laudă pe Domnul,\n\n Libere-a trăi cum vor,\n\n Vesele fiind de viața\n\n Și de soarta lor.\n\nȘi ți-e dragă țara asta\n\n De români, căci te iubesc –\n\n Dar tu nu cunoști de-a-ntregul\n\n Neamul românesc!\n\nEu de unde vin, mâhnitul,\n\n Furios spre șes scobor,\n\n Căci de unde vin, e spaimă.\n\n Groază și fior.\n\nTot români sunt și pe-acolo,\n\n Neam din veac pe-aici adus,\n\n Dar pe gâtul lor și astăzi\n\n Jugul este pus.\n\nEi n-au voie să-și vorbească\n\n Graiul strămoșesc ce-l au,\n\n Iar în coasta lor de-a pururi\n\n Sulițele stau.\n\nSfânta libertate este\n\n Nume gol pe-al lor pământ:\n\n Cei nedrepți sunt cei puternici,\n\n Singuri au cuvânt!\n\nAh, de mila lor eu, maică,\n\n Vin așa de tulburat,\n\n Și de ciudă pe dușmanii\n\n Cei ce l-au călcat.\n\nIar de-nec și mal și oameni,\n\n Nu mai știu ce fac nici eu\n\n Că mă simt de-atâta jale\n\n Tulbure mereu!”",
  "metadata": {
    "original_file": "buletindecarei.ro_0137.html"
  }
}