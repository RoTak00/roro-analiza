{
  "title": "Cu câinii la Liceul Teoretic Carei",
  "content": "În fiecare an, pe 4 octombrie, se sărbătoreste Ziua Mondială a Animalelor, ziua tuturor acelor fiinţe care ne înfrumuseţează viaţa.\n\nCu această ocazie, astăzi, polițiștii Biroului pentru Protecția Animalelor Satu Mare, Biroul Siguranță Școlară și Compartimentul Analiza și Prevenirea Criminalității, împreună cu jandarmii și polițiștii de frontieră sătmăreni au desfășurat activități de informare a elevilor Liceului Teoretic din municipiul Carei, pe linia prevenirii și combaterii faptelor antisociale reglementate și sancționate de cadrul legislativ în vigoare privind protecția animalelor. Polițiștii au adus în atenția celor peste 1.400 de elevi și cadre didactice participante importanța respectării legislației privind protecția animalelor, iar un accent deosebit a fost pus pe asigurarea bunăstării animalelor, obligativitatea vaccinării, microcipării și sterilizării, cu precădere a exemplarelor canine. Totodată, a avut loc o demonstrație cu echipajul canin din cadrul poliției de frontieră sătmărene. Facem precizarea că sterilizarea exemplarelor canine din rasa comună este o obligație legală a proprietarilor acestor animalele, prevăzută la art. 132 din O.U.G. nr. 155 din 21.11.2001 privind aprobarea programului de gestionare a câinilor fără stăpân. Nerespectarea acestor prevederi se sancționează cu amendă de la 5.000 la 10.000 lei, conform art. 14, alin. 1, lit. b din ordonanța menționată. Prin astfel de activități, Inspectoratul de Poliție Județean Satu Mare contribuie la educarea și responsabilizarea celor mai tineri membri ai comunității, îndemnându-i să ocrotească animalele și să le respecte drepturile.",
  "metadata": {
    "original_file": "buletindecarei.ro_0112.html"
  }
}