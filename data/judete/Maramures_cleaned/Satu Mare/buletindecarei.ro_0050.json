{
  "title": "Peste nouă tone de anvelope uzate au ajuns din Germania în vama Petea având ca destinație județul Buzău",
  "content": "Peste nouă tone de anvelope uzate au ajuns din Germania în vama Petea având ca destinație județul Buzău\n\nPoliţiştii de frontieră din cadrul Punctului de Trecere a Frontierei Petea împreună cu reprezentanţii Gărzii Naționale de Mediu nu au permis intrarea în ţară a unui automarfar, încărcat cu peste nouă tone de anvelope second-hand provenite din Germania.\n\nLuni, 19 august a.c., în jurul orei 11.30, în Punctul de Trecere a Frontierei Petea, județul Satu Mare, polițiștii de frontieră împreună cu reprezentanții Comisariatului Judeţean Satu Mare din cadrul Gărzii Naționale de Mediu au desfășurat o acțiune pe linia combaterii transportului de deșeuri. Astfel, existând unele suspiciuni cu privire la legalitatea unui transport s-a procedat la verificarea unui automarfar, înmatriculat în România, condus de un cetățean român, în vârstă de 26 de ani, domiciliat pe raza județului Argeș care transporta articole second-hand (anvelope uzate) din Germania. Marfa urma să ajungă la o firmă din judeţul Buzău. În urma verificărilor efectuate, s-a constatat că bunurile transportate – 9.100 kg – nu pot intra pe teritoriul României întrucât nu sunt îndeplinite condițiile legale. Drept urmare, autoritățile de control au dispus nepermiterea intrării pe teritoriul României a bunurilor transportate, acestea fiind înapoiate pe teritoriul maghiar.",
  "metadata": {
    "original_file": "buletindecarei.ro_0050.html"
  }
}