{
  "title": "Accident în pădurea din Bixad",
  "content": "Astăzi, 16.11.2024, Inspectoratul pentru Situații de Urgență SOMEȘ al județului Satu Mare a fost alertat să intervină pentru extragerea unei persoane, prinsă sub un TAF forestier, în pădurea din localitatea Bixad.\n\nPentru gestionarea operativă a situației de urgență s-au deplasat 12 cadre militare ale Secției de Pompieri Negrești-Oaș cu o autospecială de stingere cu apă și spumă, o autospecială de descarcerare ușoară, echipajul de Terapie Intensivă Mobilă de la nivelul județului și un echipaj SMURD B2. În sprijin a fost solicitat Serviciul public județean Salvamont Satu Mare, care a intervenit cu 9 persoane și 2 autoturisme de teren dintre care o autoutilitară pentru urgențe și intervenții medicale. Condiţiile de teren au impus o acţiune complexă din partea pompierilor și a salvatorilor montani, parcurgându-se pedestru un traseu greu accesibil, pe o distanță de aproximativ 5 km. Ajunse la fața locului, forțele profesioniste au constatat că, un bărbat de aproximativ 70 ani se afla prins sub utilajul forestier. După stabilizarea persoanei accidentate la faţa locului, aceasta a fost extrasă cu succes, printr-o operaţiune atent coordonată, unde s-au folosit echipamente specifice acestui gen de intervenţie. Până la sosirea echipajului aerian, victima a fost stabilizată de către echipajele medicale prezente la locul intervenției, constatându-se, după primele evaluări, că aceasta se afla în hipotermie, prezentând politraumatise la nivelul toracelui.",
  "metadata": {
    "original_file": "buletindecarei.ro_0001.html"
  }
}