{
  "title": "Memorialul ”Tudor Barbul” de la Mădăras, la a 3-a ediție!",
  "content": "Luptele sătmărene au suferit o pierdere imensă la începutul anului 2021 după moartea fulgerătoare a antrenorului Tudor Barbul. Practic, de numele maestrului Tudor s-au legat rezultatele excelente din ultimii 20 de ani iar la moartea acestuia, elevii săi au promis că vor duce tradiția mai departe. Iar elevului maestrului Tudor Barbul, acum antrenorul Claudiu Blaga e cel care împreună cu colegii din echipa tehnică au preluat echipa de la CS Cetate Ardud. Iar tradiția continuă la Ardud și maestrul Tudor Barbul e omagiat an de an la turneul memorial organizat de trei ani la noua sală de sport din Mădăras. Sală ce poartă numele regretatului Tudor Barbul.\n\n Memorialul Tudor Barbul la lupte greco-romane (sub denumirea Cupa Cetate Ardud pe care antrenorul Barbul, plecat dintre noi l-a organizat ani la rând) a ajuns la ediția a 3-a și va avea loc în perioada 22-24 noiembrie 2024. Evenimentul este organizat de ACS Cetate Ardud 800, în colaborare cu Primăria Ardud, CS Satu Mare și cu sprijinul Consiliului Județean Satu Mare.\n\n Antrenorul Claudiu Blaga spune că până acum au confirmat participarea zece cluburi din România, dar și sportivi din Slovacia, Serbia și Republica Moldova. Competiția e deschisă tuturor categoriilor de greutate.",
  "metadata": {
    "original_file": "gazetanord-vest.ro_0123.html"
  }
}