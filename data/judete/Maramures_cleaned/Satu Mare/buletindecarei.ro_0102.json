{
  "title": "Festivalul Concurs Județean de Folclor „Danțu’ Mânânțăilor”",
  "content": "Astăzi, începând cu ora 11:00, în Sala Mare a Casei de Cultură a Sindicatelor din Satu Mare, s-a desfășurat cea de-a XII-a ediție a Festivalului Concurs Județean de Folclor „Danțu’ Mânânțăilor”, eveniment organizat de Inspectoratul Școlar Județean Satu Mare, Centrul Județean pentru Conservarea și Promovarea Culturii Tradiționale și Casa de Cultură a Sindicatelor.\n\nLa această manifestare culturală au participat peste 350 de elevi din județ, provenind din diverse zone etnofolclorice, iar acompaniamentul muzical a fost asigurat cu măiestrie de Orchestra „Cununița”, sub conducerea dirijorului Emanuel Silaghi.\n\n,,Susținem păstrarea și promovarea tradițiilor sătmărene, un patrimoniu valoros care constituie temelia identității noastre culturale. Într-o eră a transformărilor rapide și a globalizării, este deosebit de important să ne menținem legătura cu rădăcinile noastre și să transmitem mai departe valorile, obiceiurile și meșteșugurile strămoșești. Tradițiile noastre reprezintă cheia înțelegerii propriei identități, iar prin conservarea acestora putem construi un echilibru între progresul modern și autenticitatea culturală.\n\nSperăm ca acest festival să continue să inspire tinerele generații, să aprecieze și să protejeze patrimoniul nostru imaterial, deoarece fără tradiții, o națiune nu poate avea o identitate autentică,, a menționat inspectorul general Anișoara Boitor.",
  "metadata": {
    "original_file": "buletindecarei.ro_0102.html"
  }
}