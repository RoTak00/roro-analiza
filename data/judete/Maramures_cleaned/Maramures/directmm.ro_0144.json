{
  "title": "„Anticariatul donatorilor”, sursă prețioasă de lectură pentru pensionarii noștri",
  "content": "Cu o vechime de peste 6 ani, „Anticariatul donatorilor” are scopul de a oferi în mod gratuit, cărțile primite ca donație de către cititori, și care constituie pentru bibliotecă “un surplus prețios”, după cum afirma, la inaugurarea proiectului, dr. Teodor Ardelean, directorul bibliotecii și inițiatorul acestuia. Pentru că orice carte merită o a doua şansă, exemplarele sunt oferite în dar tuturor celor iubesc lectura. Această minunată inițiativă oferă pensionarilor urbei noastre posibilitatea de a alege o varietate de titluri și genuri literare, fără a fi nevoiți să cumpere sau să împrumute cărți pe termen limitat. Este o soluție prietenească, nu numai pentru pensionari, ci și pentru toți cei care-și doresc să se bucure de cărți, într-un cadru deschis și informal.\n\n„Anticariatul donatorilor” se află în zona intrării principale în Biblioteca Judeţeană „Petre Dulfu” Baia Mare. Acest fond de carte se completează periodic de către personalul de specialitate din bibliotecă, în funcţie de interesul cititorilor faţă de acesta.\n\nEste trist să constatăm că, tehnologia care avansează alarmant de repede, pune lectura pe planul doi. Oriunde ne îndreptăm, în parcuri, în mijloace de transport în comun, ne uimim câți oameni pierd noțiunea timpului, pe rețelele de socializare. E-adevărat că, ziua ni se pare prea scurtă pentru câte ne propunem să facem. Dar de ce ne culcăm, fără să fi citit cât de puțin? Cu toții putem reuși, dacă ne dorim cu adevărat.",
  "metadata": {
    "original_file": "directmm.ro_0144.html"
  }
}