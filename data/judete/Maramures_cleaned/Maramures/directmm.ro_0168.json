{
  "title": "Ajutor financiar de la stat pentru producătorii agricoli",
  "content": "Agenția de Plăți şi Intervenție pentru Agricultură (APIA) a anunțat că a efectuat plata aferentă ajutorului de stat acordat producătorilor agricoli din sectorul vegetal. Plata face referire la sprijinul acordat de Guvernul României, sub formă de grant direct, în valoare de 100 euro/hectar. Potrivit APIA, în următoarele două zile beneficiarii vor avea banii în conturi.\n\nSuma plătită este de 1.531.596.236,88 lei și se acordă de la bugetul de stat, prin bugetul Ministerului Agriculturii și Dezvoltării Rurale (MADR).\n\nSunt 156.485 de beneficiari, pentru o suprafață totală de pentru o suprafață de 3.216.648 ha de teren cultivat.\n\nValoarea maximă a grantului direct acordat pe beneficiar nu poate depăşi echivalentul în lei a 280.000 euro (curs 4,9334 lei/euro).\n\nGrantul direct se acordă beneficiarilor cererilor depuse și aprobate în baza Ordonanței Guvernului nr. 5/2024. Aceasta reglementează schema de ajutor de stat pentru sprijinirea întreprinderilor care îşi desfăşoară activitatea în domeniul producţiei primare de produse agricole vegetale, ca urmare a agresiunii Rusiei împotriva Ucrainei.",
  "metadata": {
    "original_file": "directmm.ro_0168.html"
  }
}