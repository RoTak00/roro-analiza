{
  "title": "S-a lansat varianta simplificată a aplicației e-Factura",
  "content": "Ministerul Finanțelor anunță că a lansat varianta simplificată a aplicației e-Factura, care va fi utilă celor aproximativ 670.000 contribuabili mici care au nevoie de un format gratuit și ușor de folosit.\n\nVersiunea îmbunătățită vine cu o interfață intuitivă și funcționalități mai ușor de utilizat, astfel încât fiecare utilizator să poată emite facturi în conformitate cu cerințele fiscale într-un mod rapid și eficient.\n\nMinisterul Finanțelor reamintește că, în situaţia în care sistemul naţional privind factura electronică RO e-Factura nu este funcțional timp de minimum 24 de ore, obligația de transmitere prevăzută la art.10 alin.(1) din Ordonanţa de urgenţă a Guvernului nr.120/2021 se suspendă până la repunerea în funcţiune a sistemului.\n\nTermenul-limită pentru transmiterea facturilor emise, pentru livrările de bunuri și prestările de servicii care au locul livrării sau prestării în România, în sistemul național privind factura electronică RO e-Factura este de 5 zile lucrătoare (n.r. de la 1 iulie sunt 5 zile calendaristice) de la data emiterii facturii, dar nu mai târziu de 5 zile lucrătoare de la data-limită prevăzută pentru emiterea facturii la art.319 alin.(16) din Codul fiscal.\n\nÎn perioada 1 ianuarie – 31 martie 2024, nerespectarea termenului limită pentru transmiterea facturilor în sistemul național privind factura electronică RO e-Factura nu se sancționează.",
  "metadata": {
    "original_file": "directmm.ro_0189.html"
  }
}