{
  "title": "Sprijin financiar în valoare de peste 51 de milioane de lei pentru crescătorii de bovine. Peste 350 de beneficiari în județ",
  "content": "Agenția de Plăți şi Intervenție pentru Agricultură (APIA), efectuează plata aferentă ajutorului de stat în sectorul bovinelor de carne și al bubalinelor, aprobat de Guvernul României sub formă de grant în valoare de 100 euro/cap de animal.\n\nSuma plătită este în valoare de 51.027.656 lei și se acordă de la bugetul de stat, prin bugetul Ministerului Agriculturii și Dezvoltării Rurale (MADR), pentru un număr de 3.945 beneficiari din toată țara care au accesat această formă de ajutor de stat și un efectiv de 103.433 capete bovine de carne și bubaline.\n\nÎn județul Maramureș au fost autorizați la plată un număr de 366 beneficiari, cu un total de 3.939 capete eligibile. Suma autorizată este de 393.900 Euro, reprezentând 1.943.266,26 lei.\n\nGrantul se acordă beneficiarilor care au depus cererea de plată și a fost aprobată în baza Ordonanței Guvernului nr.13/2024 privind instituirea unei scheme de ajutor de stat pentru susţinerea activităţii crescătorilor din sectorul bovinelor de carne şi al bubalinelor, în contextul crizei provocate de agresiunea Rusiei împotriva Ucrainei.",
  "metadata": {
    "original_file": "directmm.ro_0175.html"
  }
}