{
  "title": "Cadourile pentru angajați și tichetele-cadou de sărbători, încurajate de legislație",
  "content": "Legislația actuală încurajează firmele să acorde cadouri și tichete cadou angajaților, de sărbători, printr-un regim fiscal preferențial. Astfel, în anumite limite, angajatorii pot da cadouri salariaților și copiilor lor fără să achite la stat taxe salariale. Pe deasupra, există o facilitate și pentru calculul impozitului pe profit.\n\nÎn primul rând, este vorba despre venituri neimpozabile în cazul cadourilor în bani și/sau în natură, inclusiv tichetele cadou, oferite salariaților de Paște (inclusiv cele oferite pentru copiii minori ai acestora). Sumele sunt neimpozabile, însă în limita a 300 de lei de persoană.\n\n În același timp, cadourile de Paște reprezintă venituri neincluse în baza lunară de calcul a contribuțiilor pentru pensii, sănătate și muncă, dacă se acordă tot în condițiile amintite mai sus. Practic, pentru cadourile date salariaților (inclusiv copiilor lor) de Paște, angajatorul nu trebuie să plătească taxe salariale către stat.\n\n Pentru sumele ce depășesc limita de 300 de lei, angajatorii trebuie să achite impozit pe venit (cotă: 10%) și contribuții sociale pentru pensii (cotă: 25%), sănătate (cotă: 10%) și muncă (cotă: 2,25%).\n\n Pe de altă parte, la calcularea impozitului pe profit, cheltuielile cu cadouri în bani sau în natură, inclusiv cu tichete cadou, oferite salariaților și copiilor minori ai acestora sunt deductibile în limita cotei de 5%, ce se aplică asupra valorii cheltuielilor cu salariile personalului.",
  "metadata": {
    "original_file": "directmm.ro_0177.html"
  }
}