{
  "title": "Salariul minim european, introdus în România până la sfârșitul lui 2024",
  "content": "România se află pe penultimul loc în Uniunea Europeană, în privința salariului minim. La finalul clasamentului se află Bulgaria. În România, din 1 ianuarie 2024, valoarea salariului minim brut este de 3.300 lei/lună, adică aproximativ 660 euro/lună. Aproximativ 2 milioane de angajați primesc salariul minim.\n\nSalariul minim european va fi introdus în România, până la sfârșitul anului. Trebuie pusă în aplicare directiva privind salariile minime adecvate în Uniunea Europeană. Termenul limită este 15 noiembrie 2024.\n\n”În acest sens, specialiştii PSD lucrează deja la elaborarea unei propuneri de reglementare pentru transpunerea în legislaţia naţională a Directivei europene privind salariile minime adecvate în Uniunea Europeană. Propunerea va fi realizată în colaborare cu ministrul Muncii Simona Bucura-Oprescu”, potrivit sursei citate. În comunicat se arată că trebuie definit un mecanism automat pentru majorarea anuală a salariului minim din România, ”într-o manieră predictibilă, care să garanteze creşterea nivelului de trai şi a puterii de cumpărare pentru toţi salariaţii din România”.\n\nDin 1 ianuarie 2025, salariul minim brut ar urma să ajungă la circa 4.120 de lei pe lună, potrivit unor calcule SF. Salariul mediu brut pe ţară ar urma să fie de 8.241 de lei pe lună din 2025. Creşterea salariului minim de la un an la altul ar fi astfel de 25%.",
  "metadata": {
    "original_file": "directmm.ro_0182.html"
  }
}