{
  "title": "Artista Postumia Rus vă invită la un atelier de legătorie de carte",
  "content": "Săptămânile următoare, artista Postumia Rus va susține în Baia Mare un atelier de legătorie de carte.\n\nLocurile sunt limitate, așa că doritorii sunt rugați să se înscrie de îndată.\n\n„Te invităm cu drag la un atelier în urma căruia vei dobândi cunoștințe despre un vechi meșteșug – legătoria de carte – învățând arta și tehnica clasică de a crea o carte de la zero.\n\nCoordonarea și materialele îți sunt oferite de noi, astfel că la finalul cursului vei avea o carte personalizată (o agendă sau un jurnal). Și, pe lângă cărți, vom lega prietenii.\n\nPostumia Rus e o artistă din Baia Mare căreia îi place să-și exprime gândurile prin artă, iar meșteșugurile tradiționale și frumusețea cărților realizate manual sunt parte din demersul ei artistic personal. Click aici pentru a vedea o parte din creațiile ei.\n\nCursul se va desfășura în fiecare vineri după-amiază, timp de 3 săptămâni (3 ședințe de lucru a câte 3 ore fiecare). Locurile sunt limitate la 10 persoane.\n\nFiind primul atelier de acest fel care se desfășoară la noi în spațiu, taxa de înscriere este de 150 de lei/ persoană (preț promoțional). E nevoie să completezi formularul de mai jos pentru a-ți rezerva locul la atelierul nostru până pe 21.11.2024: https://www.cowork22.ro/legatorie-carte\n\nAlătură-te comunității noastre și pregătește o Agendă personalizată de Moș Nicolae pentru tine sau cei apropiați!”, transmit organizatorii.",
  "metadata": {
    "original_file": "directmm.ro_0023.html"
  }
}