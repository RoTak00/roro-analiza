{
  "title": "Crește salariul minim pe economie de la 1 iulie. Cât va fi cel mai mic salariu",
  "content": "Salariul minim pe economie crește de la 3.300 de lei la 3.700 de lei, începând cu 1 iulie. Asta s-a stabilit în urma discuțiilor dintre Guvern și reprezentanții sindicatelor și patronatelor, în cadrul Consiliului Național Tripartit pentru Dialog Social. Totodată, salariul minim nu se va mai stabili în urma unei negocieri, ci se vor lua ăn calcul mai mulți factori. Simona Bucura-Oprescu, ministrul muncii și solidarității sociale, a confirmat informația.\n\nModul de stabilire a salariului minim brut pe țară se va schimba în următoarea perioadă, în contextul apariției Directivei Europene nr. 2.041/2022, care ar trebui transpusă în legislația națională până la 15 noiembrie 2024.\n\nPractic, valoarea salariului minim nu se va mai stabili în urma negocierilor dintre Guvern și reprezentanții sindicatelor și patronatelor, în cadrul Consiliului Național Tripartit, ca până acum, ci în baza unui mecanism clar de calcul.\n\n“Îmi doresc să finalizăm acest mecanism de stabilire a salariului minim anul acesta. În acest moment sunt analizate diverse formule, indicatorii luați în calcul fiind productivitatea, inflația și corelarea cu nivelul salarial mediu. Partea bună este că odată cu stabilirea acestui mecanism, salariul minim nu va mai fi stabilit doar printr-o negociere, ci va exista o formulă care se va folosi anual, ceea ce va asigura predictibilitate atât pentru angajator, cât și pentru angajat”, a mai spus Simona Bucura-Oprescu.\n\nValoarea salariului minim este, din 1 octombrie 2023, de 3.300 de lei lunar.",
  "metadata": {
    "original_file": "directmm.ro_0173.html"
  }
}