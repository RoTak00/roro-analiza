{
  "title": "Țigări mai scumpe de la 1 aprilie",
  "content": "Potrivit unui ordin al Ministerului Finanțelor, publicat în data de 12 februarie 2024, nivelul accizei la țigarete în perioada 1 aprilie 2024-31 martie 2025 inclusiv, va fi de 543,81 lei/ 1.000 de țigarete. În prezent, acciza este de 540,938 lei/ 1.000 de țigarete.\n\nPotrivit Codului fiscal pentru țigarete, acciza datorată este egală cu suma dintre acciza specifică și acciza ad valorem. Acest procent legal se aplică după cum urmează:\n• 11% asupra prețului de vânzare cu amănuntul al țigaretelor eliberate pentru consum, pentru perioada 1 aprilie 2024-31 martie 2025 inclusiv\n• 10% asupra prețului de vânzare cu amănuntul al țigaretelor eliberate pentru consum, începând cu 1 aprilie 2025\n\nAcciza specifică exprimată în lei/1.000 de țigarete se determină anual, pe baza prețului mediu ponderat de vânzare cu amănuntul, a procentului legal aferent accizei ad valorem și a accizei totale. În cazul țigaretelor, acciză totală pentru 2024 este stabilită la 672,92 lei/ 1.000 țigarete. Pentru 2025, valoarea accizei totale este de 687,97 de lei/ 1.000 țigarete, iar pentru 2026, 718,97 de lei/ 1.000 țigarete.\n\nPrima scumpire din acest an a avut loc în data de 16 ianuarie. Cea din 1 aprilie 2024, va fi a doua. Deși majorarea prețurilor la țigări este inevitabilă, fumătorii ar putea să nu resimtă în mod dramatic impactul, deoarece creșterea nu este foarte mare.",
  "metadata": {
    "original_file": "directmm.ro_0194.html"
  }
}