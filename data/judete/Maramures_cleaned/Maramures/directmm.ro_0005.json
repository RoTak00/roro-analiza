{
  "title": "Borșa, vizitată de coodonatorii și directorii Cupei Europene de schi alpin și snowboard din cadrul Federației Internaționale de schi",
  "content": "Timp de trei zile, coodonatorii și directorii Cupei Europene de schi alpin și snowboard din cadrul Federației Internaționale de schi (FIS) s-au aflat pentru prima dată în România, la Borșa. Este vorba despre Wim Ressel (Elveția) – coordonator Cupa Europeană de Schi Alpin Masculin, Jordi Pujiol (Andora) – coordonator Cupa Europeană de Schi Alpin Feminin, Matjaz Vrecl (Slovenia) – controlor echipament în Cupa Europeană de Schi Alpin, Peter Krogoll (Germania) – director Cupa Europeană de Snowboard Alpin.\n\n„Am inspectat împreună cu ei toate facilitățile necesare pentru a organiza la noi în oraș etape de Cupă Europeană de Schi Alpin și Snowboard și concluziile sunt dintre cele mai bune:\n• Pârtia olimpică – se califică pentru 4 tipuri de competiții din 5 câte se organizează la schi alpin și pentru toate tipurile de competiții de snowboard alpin;\n• Unități de cazare – corespund din punct de vedere al calității serviciilor, al capacităților de cazare și costuri de cazare și masă;\n• Servicii medicale de urgență – Compartimentul de primiri urgențe și cel de ATI corespund cerințelor.\n\nUrmează ca oficialii să redacteze și să depună la FIS raportul inspecției, apoi putem solicita Federației Române de Schi și Biatlon organizarea de Cupe Europene pe pârtia olimpică din Borșa, lucru care se va întâmpla cel mai probabil din sezonul viitor.\n\nSuntem pe drumul cel bun, dar lucrurile de calitate cer timp!”, transmite primarul Ion Sorin Timiș.",
  "metadata": {
    "original_file": "directmm.ro_0005.html"
  }
}