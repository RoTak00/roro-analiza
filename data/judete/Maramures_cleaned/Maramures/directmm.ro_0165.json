{
  "title": "Se lucrează la vaccinul împotriva pestei porcine",
  "content": "Pesta porcină africană ar putea fi combătută cu ajutorul unui vaccin! În momentul de față, specialiști din întreaga lume, lucrează pentru găsirea serului care previne această boală. Este vorba despre proiectul european denumit VAX4ASF- New Technologies for African Swine Fever (ASF)/ Noi Tehnologii pentru Pesta Porcină Africană (PPA), care a demarat în luna ianuarie și are ca scop găsirea serului care previne infectarea porcilor. Proiectul se întinde pe o perioadă de patru ani și este coordonat și susținut de compania farmaceutică biotehnologică HIPRA și de Uniunea Europeană în cadrul programului Horizon Europa.\n\nPesta porcină africană continuă să facă ravagii în fermele din întreaga lume, afectând economia la nivel global, precum și sănătatea alimentară. Conform unui raport al Organizației Mondiale pentru Sănătatea Animalelor, PPA a produs peste 126.000 de infecții la porci și 30.000 de infecții la mistreți, cu peste 1.809.000 de pierderi de animale, fapt care a afectat sectorul pieței de carne. În acest moment, pesta porcină africană este principalul risc pentru sănătatea porcilor din întreaga lume, iar un vaccin reprezintă singura metodă de eradicare a bolii. În absența lui, chiar și anul acesta sute de mii de porci au fost sacrificați în România, după apariția a aproape 300 de focare de pestă porcină africană – atât în gospodării, cât și în exploatații comerciale. Autoritatea Națională Sanitară Veterinară și pentru Siguranța Alimentelor (ANSVSA) este implicată în mai multe proiecte de acest gen și speră ca în scurt timp să poată să pună pe piață un astfel de vaccin.",
  "metadata": {
    "original_file": "directmm.ro_0165.html"
  }
}