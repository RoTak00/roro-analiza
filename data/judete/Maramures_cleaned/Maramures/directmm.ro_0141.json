{
  "title": "Fântâna lui Stoll, bijuteria simbol a orașului Baia Sprie",
  "content": "Fântâna lui Stoll a fost edificată în anul 1910, de fostul avocat și proprietar al unei bănci, Bela Stoll, care locuia atunci în oraşul Baia Mare. Rădăcinile sale erau însă, la Baia Sprie, de unde proveneau bunicii acestuia. Mare filantrop, de numele lui se leagă conectarea telefonică a oraşelor Baia Sprie şi Baia Mare, dar şi construcţia primului atelier pentru Școala de Pictură din Baia Mare. Fântâna a fost amplasată în centrul oraşului, în vecinătatea primăriei, bisericii romano-catolice şi a Şcolii Minelor.\n\nRepictarea Fântânii lui Stoll, după aproape 40 de ani, de către același pictor a fost un eveniment cu totul special. Însuși primarul orașului Baia Sprie, Alin Bîrda l-a contactat pe artistul Balazs Laszlo, care locuiește în Ungaria, acesta acceptând cu emoție și recunoștință. Fântâna, deja un simbol al orașului a primit o nouă viață datorită aceluiași pictor care, prin măiestria sa a reușit să aducă emoția și detaliul în această lucrare de artă, continuând tradiția și conservând istoria locului. Fiecare locuitor al orașului Baia Sprie o admiră ori de câte ori trece pe lângă ea, fiind recunoscător artei locale și patrimoniului său cultural.",
  "metadata": {
    "original_file": "directmm.ro_0141.html"
  }
}