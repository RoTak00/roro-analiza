{
  "title": "Care este cauza mirosului puternic de gaz din Baia Mare",
  "content": "Prin sistemul unic de apeluri de urgență (SNAU) 112 au fost primite mai multe apeluri în care a fost sesizat un miros puternic de gaz în interiorul și exterior clădirilor de pe raza municipiului Baia Mare.\n\nPentru asigurarea măsurilor de prevenire și securitate la incendiu, la fața locului s-au deplasat trei autospeciale de intervenție cu echipaje ale pompierilor militari, dar și echipe de intervenție ale operatorului de gaz.\n\nDin informațiile primite nu sunt fisuri în rețele de gaz sau țevi de gaz avariate. A fost încărcată cu mercaptan, de către angajații TRANSGAZ, rețeaua/instalația de gaz în zona supermarket ”Metro”, iar surplusul de mercaptan (derivat organic al hidrogenului sulfurat, cu miros neplăcut, folosit în odorizarea gazelor combustibile) a fost simțit în zona de vest a municipiului Baia Mare.\n\nPentru a evita apariția unor probleme de sănătate, 910 persoane ( elevi, cadre didactice, personal administrativ și auxiliar) din trei unități de învățământ au întrerupt programul (Liceul Teologic Penticostal Baia Mare, Grădinița nr.25 Baia Mare, Baia și Școala Gimnazială ”Ion Luca Caragiale” Baia Mare).\n\n„Rugăm populația să nu intre în panică și să țină cont de sfaturile autoritățile publice (deschiderea ferestrelor, ușilor pentru aerisirea încăperilor). În cazul în care cetățenii simt miros specific de gaz, consumatorii sunt rugați să anunțe imediat dispeceratul companiei DELGAZ GRID, la numerele de telefon 0800 800 928 sau 0265 200 928”, transmite Prefectura Maramureș.",
  "metadata": {
    "original_file": "directmm.ro_0008.html"
  }
}