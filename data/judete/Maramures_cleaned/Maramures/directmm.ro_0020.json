{
  "title": "Tinerii de la Esperando confecționează frumoase obiecte pentru Sărbătorile de iarnă",
  "content": "Petru că nu vor să-i prindă nepregătiți Sărbătorile de iarnă, tinerii de la Esperando și-au suflecat mânecile și s-au pus serios pe treabă. Mai întâi au achiziționat materia primă: conuri de brad, hârtie, cartoane, panglici colorate, sfoară și multe altele. Și-au pus creativitatea să îi inspire în confecționarea celor mai frumoase obiecte pentru Sfintele Sărbători ale Crăciunului. Ele vor putea decora mesele îmbelșugate și brazii din casele băimărenilor și tuturor persoanelor care vor tranzita orașul nostru.\n\nProdusele tinerilor de la Esperando vor putea fi achiziționate la Târgul Caritabil de Crăciun din Baia Mare. Căsuța destinată asociației va fi încărcată cu obiecte decorative pe gustul tuturor, create de mâinile iscusite ale persoanelor cu nevoi speciale. Cumpărând unul sau mai multe obiecte, fiecare va duce acasă, bucuria și satisfacția unei fapte bune, sprijinind în continuare activitățile Centrului de Zi Esperando.",
  "metadata": {
    "original_file": "directmm.ro_0020.html"
  }
}