{
  "title": "Card european unic pentru persoanele cu dizabilități",
  "content": "O directivă europeană recent oficializată prevede instituirea cardului european pentru dizabilitate și a cardului european de parcare pentru persoanele cu dizabilități. Acestea vor facilita accesul persoanelor cu dizabilități la diverse servicii publice și private, la tratament preferențial sau la facilități de parcare, în mod egal, în toate țările Uniunii Europene. Directiva (UE) a Parlamentului European și a Consiliului din 23 octombrie 2024 de instituire a cardului european pentru dizabilitate și a cardului european de parcare pentru persoanele cu dizabilități a fost publicată joi, 14 noiembrie, în Jurnalul Oficial al UE.\n\nPotrivit documentului, fiecare stat membru va introduce versiunea fizică a cardului european pentru dizabilitate respectând formatul standardizat și accesibil comun. De asemenea, statele vor introduce în versiunea fizică a cardului un cod QR și alte caracteristici digitale care utilizează mijloace electronice pentru a preveni și combate frauda. Recunoașterea reciprocă a cardului european pentru dizabilitate și a cardului european de parcare pentru persoanele cu dizabilități va facilita accesul persoanelor accesul la condițiile speciale sau la tratamentul preferențial oferite de autorități publice sau de operatori privați într-o gamă largă de servicii, activități și facilități, inclusiv atunci când acestea sunt furnizate fără plată, precum și accesul la condițiile și facilitățile de parcare rezervate persoanelor cu dizabilități și, după caz, persoanelor care îi însoțesc sau îi asistă, inclusiv asistenții personali.\n\nStatele membre vor trebui să transpună noua directiva în legislațiile naționale până la data de 5 iulie 2027. Dispozițiile acesteia ar urma să fie aplicate începând cu data de 5 iunie 2028.",
  "metadata": {
    "original_file": "directmm.ro_0019.html"
  }
}