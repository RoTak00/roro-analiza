{
  "title": "S-a prelungit termenul de depunere a cererilor pentru ajutorul de minimis, acordat fermierilor care cultivă legume în sere",
  "content": "Joi, 7 noiembrie, în cadrul ședinței de Guvern, Ministrul Agriculturii şi Dezvoltării Rurale, Florin Barbu, a decis prelungirea până la data de 18 noiembrie a termenului pentru ajutorul de minimis acordat în cadrul programului de susţinere a producţiei de legume cultivate în spaţii protejate, pentru perioada 2024 – 2025. Legumele pentru care se acordă ajutorul de minimis sunt: tomate, ardei gras şi/sau lung şi/sau gogoşar, castraveţi, fasole păstăi, salată, spanac, ceapă verde. Cuantumul ajutorului de minimis este de maximum 1.000 euro/1.000 mp/beneficiar.\n\nProiectul de Hotărâre de Guvern contribuie la menţinerea interesului producătorilor agricoli pentru producerea de legume în spaţii protejate, compensarea parţială a cheltuielilor necesare acestor culturi şi livrarea către piaţă a legumelor autohtone, inclusiv asigurarea locurilor de muncă în spaţiul rural.\n\nHotărârea nr. 1342/2024 privind aprobarea schemei „Ajutor de minimis pentru aplicarea Programului de susţinere a producţiei de legume cultivate în spaţii protejate”, pentru perioada 2024 – 2025, a fost publicată în Monitorul Oficial pe 1 noiembrie 2024, iar termenul iniţial pentru depunerea cererilor era de 10 zile de la data intrării în vigoare.",
  "metadata": {
    "original_file": "directmm.ro_0152.html"
  }
}