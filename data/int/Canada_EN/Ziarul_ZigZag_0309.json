{
  "title": "Fostă ministră a Finanțelor din Quebec, agresată sexual | ZigZag Roman-Canadian",
  "content": "Monique Jerome-Forget, fostă ministră a Finanțelor în Guvernul Quebec în perioada 2007-2009, precum și fostă președintă a Conseil du Tresor în Cabinetul Charest, a fost agresată sexual în anii ’80 chiar în biroul ei, de către un „ilustru personaj”, astăzi decedat. \n\n Incidentul a avut loc înainte de perioada sa de ministeriat, dar și în acei ani Monique Jerome-Forget ocupa o poziție importantă în viața politică a provinciei Quebec, în calitate de PDG al Comisiei de Sănătate și Securitate a Muncii (CSST).\n\nPotrivit confesiunilor făcute într-un interviu acordat Journal de Montreal, ea nu a divulgat atunci agresiunea sexuală, întrucît „era cuvîntul lui împotriva cuvîntului meu, iar el era un om foarte important, cunoscut și stimat. Dacă ar fi trăit, i-aș fi dezvăluit numele. Dar astăzi nu aș face decît rău copiilor săi. Probabil că oamenii vor spune că trebuia să fi avut curaj și s-o spun atunci, dar s-a întîmplat în anii ’80, într-un birou și nu pe stradă. (…) Întîmplarea depășește orice imaginație: eram la conducerea CSST, unul din organismele cele mai importante din Quebec, nu oricine putea să-mi solicite o întrevedere. Nu se poate spune că mă găseam într-o poziție de vulnerabilitate. Ca toți oamenii care au comis astfel de fapte, putea să doarmă liniștit știind că în acei ani femeile pe care le agresa vor păstra tăcerea. Am înțeles că mai făcuse astfel de fapte și cu alte femei, în mașină, cînd le conducea acasă după cîte o reuniune”, povestește fosta ministră în cartea sa biografică, în care mai apar numeroase alte surprinzătoare dezvăluiri din culisele politice ale acelor ani.",
  "metadata": {
    "original_file": "Ziarul_ZigZag_0309.html"
  }
}