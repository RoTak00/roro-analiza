{
  "title": "Zid la frontiera SUA – Canada: între „chestiune legitimă” și „idee tîmpită” | ZigZag Roman-Canadian",
  "content": "Unii reprezentanți ai Partidului Republican, angrenați în lupta pentru desemnarea la funcția de candidat principal al formațiunii la prezidențialele de anul viitor din SUA, lansează ipoteza construcției unui zid la frontiera cu Tara frunzei de arțar.\n\nGuvernatorul statului Wisconsin, Scott Walker, a declarat că în campanie a fost întrebat în mod repetat despre acest subiect de rezidenții statelor aflate în proximitatea frontierei americano-canadiene, astfel încît problema ridicată ar trebui mediatizată. Zidul ar urma să protejeze Statele Unite de imigranți ilegali, care ar obține mai ușor viză de intrare în Canada și apoi ar trece fraudulos în SUA.\n\nProblema imigranților ilegali este aprins dezbătută în rîndul republicanilor, inclusiv excentricul miliardar Donald Trump propunînd finalizarea construcției zidului la frontiera dintre SUA și Mexic. Deși s-a vehiculat că și Trump ar fi de acord cu ideea unui zid între SUA și Canada, recent el a declarat că „iubește Canada”, și astfel, cel puțin deocamdată, toate întrebările pe acest subiect au dispărut. \n\n În ceea ce privește ideea lui Scott Walker, aceasta a creat o furtună pe rețelele de socializare, utilizatorii de pe ambele părți ale graniței ironizînd declarațiile politicianului. Chiar unul dintre congresmanii democrați a calificat public afirmația lui Walker drept „o idee tîmpită”. \n\n De notat că frontiera dintre cele două state este cea mai lungă graniță pe uscat din lume: peste 8.800 km , așa încît eventuala construcție de care a vorbit guvernatorul din Wisconsin ar putea rivaliza cu Marele Zid Chinezesc…",
  "metadata": {
    "original_file": "Ziarul_ZigZag_0289.html"
  }
}