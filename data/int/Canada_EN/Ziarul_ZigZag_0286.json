{
  "title": "Guvernul Canadei modifică planul de primire a refugiaților sirieni | ZigZag Roman-Canadian",
  "content": "Premierul Trudeau a recunoscut că nu poate face față fluxului masiv de 25.000 de refugiați sirieni despre care, în timpul campaniei electorale, spunea că le va permite intrarea în Canada pînă la sfîrșitul acestui an și a extins termenul limită pînă la finalul lunii februarie 2016. Pînă în prezent au fost aduși doar 271 de refugiați sirieni, dar Canada a deschis în Iordania un centru de procesare a dosarelor, pentru a accelera ritmul de examinare a solicitărilor de azil din taberele de refugiați aflate în această țară și în Liban. \n\n Anul viitor, 50.000 din Siria și Irak \n\n Potrivit ministrului federal al Imigrației,\n\nJohn McCallum, estimarea este că pînă la 31 decembrie vor veni în Canada circa 10.000 de refugiați, restul urmînd a fi primiți în primele două luni din 2016. Oficialul a adăugat că anul viitor ar putea fi primite în total 50.000 de persoane din Siria și Irak, Guvernul alocînd pentru acest scop peste 650 milioane $ în următorii 6 ani. În plus, Executivul de la Ottawa a solicitat companiilor aeriene să îi trimită scrisori de intenție prin care să își manifeste disponibilitatea de a întreprinde curse charter între Toronto, Montreal și orașele în care vor fi distribuite zecile de mii de refugiați. Deși perioada prevăzută pentru derularea acestor zboruri este între 10 decembrie 2015 și 29 februarie 2016, șeful unei companii aeriene din Calgary, care își manifestase deja interesul de a participa la aceste operațiuni, a declarat că nu ar fi deloc surprins dacă transportul tuturor refugiaților va necesita o perioadă mai lungă de timp, dat fiind numărul extrem de mare al persoanelor care vor trebui redistribuite din Toronto și Montreal către alte zone din Canada.",
  "metadata": {
    "original_file": "Ziarul_ZigZag_0286.html"
  }
}