{
  "title": "Infiintat de un evreu roman in 1928, restaurantul Schwartz din Montreal a fost vandut sotului lui Celine Dion | ZigZag Roman-Canadian",
  "content": "In 1928, cand a infiintat primul local de delicatese din Montreal specializat in primul rand pe delicioasele sandvisuri cu carne afumata de vita, Reuben Schwartz, evreu roman emigrant in Canada, nici nu banuia ca si dupa aproape un secol afacerea sa va fi considerata una de mare renume si succes.\n\nDovada a interesului pentru micul local (deli) de pe bulevardul St-Laurent este ca acesta a fost achizitionat recent, pentru 10 milioane dolari, de sotul binecunoscutei Celine Dion, René Angélil, si de varul lui, Paul Sara. De altfel, un alt indiciu ca René Angélil vrea sa se implice puternic in afacerea Schwartz este si acela ca tot el va fi si manager. Deja fostul proprietar, Hy Diamond, a cerut dizolvarea companiei sale din registrul intreprinderilor din Quebec. Dar numele de Schwartz a fost pastrat pe frontispiciul localului.\n\nFaima delicioaselor carnuri afumate a determinat multe vedete, inclusiv internationale, sa treaca pragul micului restaurant, peretii fiind practic tapetati de tablouri cu pozele si autografele acestora. Ba, personalul afirma cu mandrie ca nu putine au fost celebritatile venite la Montreal doar pentru a gusta carnea frageda pregatita dupa o reteta ce a ramas secreta (asa se spune, cel putin), iata, aproape un secol.",
  "metadata": {
    "original_file": "Ziarul_ZigZag_0425.html"
  }
}