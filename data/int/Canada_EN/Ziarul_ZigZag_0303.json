{
  "title": "Quebec: sistemul taxelor școlare ar putea fi revizuit | ZigZag Roman-Canadian",
  "content": "Bugetul pentru anul în curs al provinciei Quebec a redus mai mult de 350 milioane $ din fondurile destinate educației, astfel încît majorarea taxelor școlare în 2015 este inevitabilă în cel puțin 40% din comisiile școlare din Quebec, susține federația de profil (FCSQ). Dacă nu se vor găsi mijloace financiare suplimentare, profesorii afirmă că vor fi suspendate multe servicii ce sînt oferite acum elevilor.\n\nDe cealaltă parte, ministrul provincial al Educației, François Blais, s-a arătat deranjat de un asemenea pas și a declarat că angajații din sistem sînt cei care ar trebui „să strîngă puțin cureaua, în loc să expedieze facturi contribuabililor”. \n\n Ministrul declară că mai e loc de compresiuni la nivel administrativ, la care s-ar adăuga un eventual plan de fuziune a comisiilor școlare, urmînd ca numărul acestora să scadă de la 72 la 46. Potrivit lui ministrului François Blais, mecanismul de stabilire a taxelor școlare în baza evaluării funciare va fi revizuit, întrucît este vechi și deloc previzibil pentru contribuabili. Dincolo de faptul că aceștia plătesc sume diferite, nici elevii din diferite localități din Quebec nu au acces la un număr egal de servicii. \n\n În culisele guvernamentale se vehiculează că posibile soluții ar fi ca Executivul liberal să adopte fie o taxă școlară unică în întreaga provincie, fie să se implementeze taxe școlare unice pentru fiecare regiune a provinciei. \n\n Taxa școlară are cea mai rapidă rată de creștere în cadrul bugetului provincial. Anul trecut, de exemplu, aceasta s-a majorat cu 6,9%, în timp ce impozitele pentru persoanele fizice au crescut cu 2,8%, iar cele pentru persoanele juridice cu 1,7%.",
  "metadata": {
    "original_file": "Ziarul_ZigZag_0303.html"
  }
}