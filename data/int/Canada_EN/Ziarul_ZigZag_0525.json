{
  "title": "Introducerea TVH: cresteri de preturi la unele produse si servicii in Ontario | ZigZag Roman-Canadian",
  "content": "Asa cum am mai anuntat, incepind din prima zi a acestei luni, guvernul Ontario, condus de Dalton McGuinty, a inlocuit taxele de vinzare federala (GST, 5 %) si provinciala (PST, 8%) cu o singura taxa combinata: Taxa de Vinzare Armonizata (TVH, 13%) . Numai ca o serie de produse si servicii care benef iciau de scutirea taxei provinciale (PST) sint taxate de la data mentionata cu TVH, marind implicit cu 8 % suma pe care trebuie sa o plateasca rezidentii din Ontario.\n\nAstfel, printre altele s-au scumpit: benzina, factura pentru energie electrica si gaz natural, serviciile de Internet si telefonie mobila, costul unei consultatii la avocat, dar si alte produse si servicii. Intr-o actiune pe care presa ontariana o califica drept „exceptionala”, premierul McGuinty s-a adresat populatiei printr-un mesaj televizat in care a declarat ca, desi intelege dificultatile cresterii preturilor la unele produse si servicii, introducerea TVH este o masura necesara pentru cresterea economica dupa perioada de recesiune.\n\nIn Columbia Britanica, provincie care de asemenea a inlocuit GST si PST cu TVH incepind de la 1 iulie, populatia a declansat ample miscari de opozitie, peste 700.000 de persoane semnind o petitie prin care solicita organizarea unui referendum care sa stabileasca oportunitatea introducerii noii taxe armonizate.",
  "metadata": {
    "original_file": "Ziarul_ZigZag_0525.html"
  }
}