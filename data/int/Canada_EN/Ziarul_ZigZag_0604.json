{
  "title": "Bush va vorbi la Calgary pe circuit inchis | ZigZag Roman-Canadian",
  "content": "Seria discursurilor pe care le va sustine contra cost fostul presedinte american George W. Bush, va incepe la Calgary, pe 17 martie.\n\nIntitulate „A Conversation with George W. Bush”, discursurile vor fi numai pentru urechile celor dispusi sa achite biletul de 400 dolari (respectiv 4.000 dolari pentru o masa de 10 persoane), insa reprezentantii presei sint exclusi din a face parte din auditoriu, chiar daca si-ar arata disponibilitatea financiara pentru a consemna ce are de spus fostul lider de la Casa Alba . Trebuie reamintit ca la un eveniment similar (inclusiv ca pret) sustinut in 2007, tot la Calgary, de fostul premier britanic Tony Blair, presa a avut acces si a prezentat pe larg respectivul discurs.\n\nDin cite lasa sa se inteleaga activistul Grant Neufeld, va exista cel putin o actiune prin care sa i se transmita fostului presedinte SUA ca nici de aceasta data nu este binevenit in Alberta : si in 2002, cind a fost la summitul G8 desfasurat in localitatea Kananaskis (81 km vest de Calgary), prezenta lui George W Bush a provocat protestele calgarienilor . De altfel, intrebat ce crede despre venirea fostului presedinte SUA in Alberta, premierul acestei provincii, Ed Stelmach, a declarat: ”E un om liber. Poate calatori in ce tara vrea”.",
  "metadata": {
    "original_file": "Ziarul_ZigZag_0604.html"
  }
}