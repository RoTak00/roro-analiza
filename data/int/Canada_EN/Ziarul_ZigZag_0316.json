{
  "title": "Economia canadiană îşi încetineşte creşterea | ZigZag Roman-Canadian",
  "content": "Previziunile experților privind creșterea economică a Canadei au suferit corectări majore față de acum cîteva luni. The Conference Board (CB), instituție neguvernamentală care se ocupă de cercetare în domeniul economic, susține că în 2015 această creștere va fi de 1,9 % – față de 2,6 %, cît estimau în luna noiembrie 2014. Cauza acestei revizuiri o constituie cotațiile internaționale ale petrolului, care s-au redus dramatic.\n\nÎn paralel, și cei de la TD Bank și-au redus previziunile cu privire la evoluția PIB-ului canadian în anul curent, de la 2,3 % la 2 %. \n\n Pe de altă parte, experții în economie spun că prețurile reduse la petrol înseamnă economii de circa 1.000 $ anual pentru familiile cu venituri medii, iar întreprinderile care activează în domeniul exporturilor produselor non-energetice vor fi stimulate să comercializeze tot mai multe mărfuri pe piața americană. \n\n Deocamdată, datele cu privire la performanțele economice ale Canadei pentru anul trecut nu au fost făcute publice, dar unii analiști le plasează în jurul a 2,4 %. \n\n VALERIU CIOBANU",
  "metadata": {
    "original_file": "Ziarul_ZigZag_0316.html"
  }
}