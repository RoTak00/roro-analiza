{
  "title": "Ottawa vrea sa intervina in politica cartilor de credit | ZigZag Roman-Canadian",
  "content": "Ottawa va introduce noi reglementari referitoare la sectorul cartilor de credit, a confirmat ministrul federal de Finante Jim Flaherty. Dupa ce in luna ianuarie, la depunerea Bugetului, ministrul Flaherty a promis ca Guvernul federal va lua masuri de limitare a practicilor comerciale daunatoare consumatorilor, recent el a reiterat intentia federala de a impune companiilor care emit carti de credit anumite conditii -cum ar fi introducerea unei perioade de gratie in care consumatorul sa nu plateasca dobinda pentru cumparaturile efectuate cu cardul.\n\nAsociatiile de protectie a consumatorilor sustin ca dobinzile de aproximativ 20% practicate de companiile ce emit carti de credit sint exagerate, in contextul in care Banca Canadei a scazut rata directoare la 0,25%. Asociatiile bancherilor canadieni justifica dobinzile ridicate prin riscul crescut pe care il presupune acordarea unei carti de credit – rata de neplata a datoriilor majorindu-se de la 1,0 la 4,5% in ultimele luni.\n\nIn schimb, reprezentantii asociatiei Option Consommateurs arata ca este contradictoriu sa se justifice dobinzile mari datorita riscului atit timp cit chiar companiile emitatoare de carti de credit sint cele care stabilesc conditiile de acordare a acestor carduri.",
  "metadata": {
    "original_file": "Ziarul_ZigZag_0587.html"
  }
}