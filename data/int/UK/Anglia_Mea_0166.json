{
  "title": "Sumă record trimisă acasă de diaspora - Românii din UK, în fruntea listei - AngliaMea.ro",
  "content": "Românii care lucrează în străinătate rămân principalul investitor al ţării. Anul trecut, au trimis acasă 6,5 miliarde de euro! Suma reprezintă un nou record și este de peste două ori mai mare decât în urmă cu un deceniu.\n\nMarea Britanie se menține pe primul loc în topul țărilor de origine ale remiterilor către România, cu 1,5 mld euro. În ciuda unei diaspore mai mici decât cea din Italia, românii din Marea Britanie trimit în țară sume semnificative, datorită unui nivel de trai mai ridicat și a unei economii mai stabile. Germania a ocupat poziția a doua, cu 1,4 miliarde de euro, urmată de Italia și Spania.\n\nÎn ultimii zece ani, valoarea totală a remiterilor trimise de românii din străinătate a crescut semnificativ, depășind cu puțin valoarea investițiilor străine directe. Această tendință arată că diaspora românească este un partener de încredere pentru economia națională, chiar și în perioade de criză economică.",
  "metadata": {
    "original_file": "Anglia_Mea_0166.html"
  }
}