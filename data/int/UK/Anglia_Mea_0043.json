{
  "title": "Un val de aer arctic va cuprinde Marea Britanie - AngliaMea.ro",
  "content": "Un vortex polar se îndreaptă către Marea Britanie și urmează să se răspândească în întreaga țară în următoarele zile, temperaturile urmând să scadă până la -3°C.\n\nConform celor mai recente hărți meteorologice de la WX Charts și Netweather, anumite părți din Marea Britanie ar urma să se confrunte cu ninsoare abundentă și condiții de gheață, informează express.co.uk.\n\nMeteorologii preconizează ninsori pe scară largă în nordul Scoției, părți din nordul Angliei și până în Midlands și Țara Galilor.\n\nÎncă de luni, locuitorii Marii Britanii au putut resimți temperaturile în scădere și rafalele de vânt care au sporit senzația de ger.\n\nHărțile dezvăluie că până joi, 19 decembrie, ploile de zăpadă ar putea începe să se răspândească spre sud, însoțite de un aer extrem de rece. Acumulările de precipitații sub formă de ninsoare ar putea forma un strat de 5 - 10 cm, în special în Scoția și nordul Angliei, cele mai afectate orașe vor fi Glasgow, Edinburgh și Newcastle.\n\nPe de altă parte, în sudul țării, inclusiv Londra, sunt așteptate ploi abundente în loc de zăpadă, însoțite de lapoviță. În toată această perioadă, soarele va fi scump la vedere, așa cum s-au obișnuit deja rezidenții Regatului Britanic.\n\nDe joi, și aici temperaturile vor scădea și se va instala burnița. Precipitațiile se vor transforma în ninsoare, cu cea mai mare intensitate prognozată pentru sâmbătă, 21 decembrie, când zăpada ar putea acoperi o mare parte a țării. Meteorologii avertizează autoritățile să aibă atenție sporită în această perioadă, mai ales asupra orașelor Birmingham, Manchester, Sheffield, Norwich, Brighton.\n\nTemperaturile minime se vor încadra între -3°C și 0°C, iar cele maxime între 2°C până la 4°C.\n\nCare sunt șansele unui Crăciun alb anul acesta?\n\nAcestea ar putea fi perspectivele pentru un Crăciun cu zăpadă în 2024, doar că specialiștii nu dau prea multe speranțe în acest sens. Scenariul cel mai probabil este apariția unui flux de aer rece spre vest în Marea Britanie, care să aducă instabilitate, cu vânt și ploaie uneori.\n\nÎn prezent, cel mai posibil loc unde v-ați putea bucura de un Crăciun alb sunt zonele cele mai înalte ale Scoției.\n\nPrognoza MET Office pentru perioada 16-25 decembrie arată că presiunea ridicată poate încerca să crească uneori, mai ales în sud, la sfârșitul perioadei, scenariul cel mai probabil este să predomine un regim meteo instabil – averse de ploaie în sudul și estul Marii Britanii, vânt – în nord.\n\nCu toate acestea, ei nu exclud ninsoarea și în zonele joase, dar fără a se depune un strat consistent.",
  "metadata": {
    "original_file": "Anglia_Mea_0043.html"
  }
}