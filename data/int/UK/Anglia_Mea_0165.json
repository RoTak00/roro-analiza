{
  "title": "Românii furioși au dezlănțuit haos pe străzile din Leeds - AngliaMea.ro",
  "content": "Scandal de proporţii într-o comunitate de români din Leeds, în Marea Britanie. Sute de oameni au ieşit nervoşi pe străzi, au incendiat un autobuz şi au răsturnat o maşină de poliţie.\n\nRevolta ar fi pornit după ce asistenţii sociali ar fi încercat să ia mai mulţi copii dintr-o familie.\n\nUnii localnici spun că serviciile sociale s-ar fi sesizat după ce unul dintre cei mici fusese uşor rănit de un frate. Părinţii l-au dus la spital pentru un control, moment în care au fost sunaţi asistenţii.\n\nReacţia comunităţii româneşti a fost una violentă şi, pe lângă autoturismele distruse, oamenii furioşi au aruncat cu ce aveau la îndemână în ofiţerii de poliţie.\n\nPoliţia din Leeds transmite că nu au fost raportaţi răniți și \"cercetările sunt în desfășurare la fața locului\". \"Descurajăm ferm localnicii să speculeze cu privire la cauza acestei tulburări despre care credem că a fost instigată de o minoritate criminală cu intenția de a perturba relațiile cu comunitatea. Ofițerii au observat informații incorecte care circulă pe rețelele de socializare care sugerează persoane potențial responsabile\", adaugă poliţia britanică.\n\nMAE a transmis vineri, 19 iulie, că „s-a autosesizat încă din seara zilei de 18 iulie 2024” și că „a întreprins demersuri pe lângă autoritățile locale, serviciile sociale și comunitare din cadrul consiliului local Leeds”.",
  "metadata": {
    "original_file": "Anglia_Mea_0165.html"
  }
}