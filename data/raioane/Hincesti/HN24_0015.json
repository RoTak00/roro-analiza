{
  "title": "Caravana Alăptării 2024: „Îmi este dor de alăptare – a fost o perioadă minunată din viața mea”",
  "content": "Galina are 37 de ani și este mamă a trei copii. Ea a decis încă de la început să le ofere copiilor săi cel mai bun start în viață: să-i alăpteze exclusiv, având siguranța că laptele matern este cea mai potrivită sursă de hrană în primii ani de viață. „Fiind asistentă medicală, am învățat despre alăptare la pediatrie. În familia mea, sunt cel mai mare copil, și am văzut cum mama i-a alăptat pe toți cei cinci frați ai mei, și așa am ales să fac și eu.” Galina își amintește cu drag prima experiență de alăptare, care a avut loc acum 15 ani, când a născut prima fetiță: „Deși inițial a fost un proces mai complicat, pe parcurs a devenit mai ușor, și am ales să continui alăptarea doar cu lapte matern. Pe primul copil l-am alăptat timp de un an și o lună, al doilea – un an și trei luni, iar al treilea – un an și șapte luni. Copiii mei nu au băut niciodată lapte praf. Făceam rezerve dacă trebuia să plec, și copiii erau hrăniți cu lapte matern cât eu nu eram lângă ei. Laptele matern este și singura hrană de care are nevoie copilul, cel puțin în primele șase luni.”\n\nDin experiența sa de alăptare a celor trei copii, Galina încurajează mamele să-și alăpteze micuții, și are și o recomandare pentru ele: „Cu cât alăptăm mai mult timp, cu atât este mai bine pentru sănătatea celui mic. Iar în ceea ce ține de alimentație, am mâncat din toate și nu am evitat anumite alimente. De exemplu, unii spun că nu este permis să bei cafea cât timp alăptezi, dar nu este adevărat.",
  "metadata": {
    "original_file": "HN24_0015.html"
  }
}