{
  "title": "[:ro]Republica Moldova este încă împânzită de obuze şi muniţii, chiar dacă de la cel de-al Doilea Război Mondial au trecut peste şapte decenii[:]",
  "content": "Republica Moldova este încă împânzită de obuze şi muniţii, chiar dacă de la cel de-al Doilea Război Mondial au trecut peste şapte decenii. În fiecare an geniştii Armatei Naţionale dezamorsează peste 2000 de obiecte explozibile, care la o simplă atingere pot provoca tragedii. Potrivit statisticilor, 98 la sută dintre acestea provin după anii 1940.\n\nDacă în anul 2001 au fost depistate 255 de obiecte explozibile, numărul de anul trecut a fost de zece ori mai mare. Potrivit Ministerului Apărării, care a întocmit şi o hartă privind gradul de risc al muniţiilor neexplodate, cele mai multe proiectile sunt depistate în raioanele Ungheni, Orhei, Criuleni, Căuşeni şi Ştefan Vodă, adică pe teritoriile unde s-a desfăşurat Operaţiunea Iaşi-Chişinău, în august 1944.\n\nIncidentele cu muniţii vechi au provocat până acum mai multe deceze, și o serie de persane au fost rănite. Şi-au pierdut viaţa inclusiv şapte copii, iar alţi trei minori s-au ales cu traumatisme.\n\nPentru a evita asemenea tragedii, oamenii legii îndeamnă oamenii să anunţe poliţia atunci când descoperă obiecte suspecte. În asemenea cazuri, la faţa locului intervin geniştii, care preiau obiectul şi apoi îl nimicesc într-un loc sigur.\n\nNimeni nu poate estima de câţi ani ar mai fi nevoie pentru depistarea tuturor muniţiilor de sub pământ, astfel încât să nu se mai producă accidente cu urmări fatale.\n\nPotrivit statisticilor, în fiecare zi, în lume, cel puţin 20 de persoane îşi pierd viaţa din cauza muniţiilor neexplodate.",
  "metadata": {
    "original_file": "StudioL_0017.html"
  }
}