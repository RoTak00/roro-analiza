{
  "title": "[:ro]O tânără de 28 de ani din Căușeni, reținută pentru jaf în capitală[:]",
  "content": "O tânără în vârstă de 28 de ani, din raionul Căușeni, a fost reținută de ofițerii secției investigare infracțiuni a Inspectoratului Botanica, în colaborare cu polițiștii Batalionului de patrulare și reacționare operativă, după ce a comis un jaf. Incidentul a avut loc pe str. Melestiu din capitală, în incinta unei instituții medicale.\n\nSuspecta a abordat victima, un bărbat de 81 de ani, sub pretextul că dorește să efectueze un apel telefonic. În mod deschis, tânăra a sustras telefonul mobil al victimei și a fugit într-o direcție necunoscută. Prejudiciul cauzat a fost estimat la 5.000 de lei.\n\nÎn urma intervenției poliției, suspecta a fost identificată și reținută la scurt timp după comiterea infracțiunii. Telefonul furat a fost recuperat și returnat proprietarului. Tânăra, cunoscută pentru antecedentele sale penale, a fost reținută pentru 72 de ore și este cercetată penal pentru comiterea infracțiunii de „Jaf”. Conform legislației în vigoare, aceasta riscă o pedeapsă cu închisoarea de până la 7 ani.",
  "metadata": {
    "original_file": "StudioL_0066.html"
  }
}