{
  "title": "[:ro]Crescătorii de oi şi capre se adună în acest weekend la Cimişlia, la Festivalul „Mioriţă Laie-Bucălaie\" [:]",
  "content": "„Mioriţă Laie-Bucălaie” este genericul unui festival internațional care se va desfăşura în acest weekend, pe 26 și 27 octombrie 2024, în orașul Cimișlia, pentru a celebra meșteșugurile și valorile tradiționale.\n\nEvenimentul este organizat de Asociația Obștească „Federația Națională a Crescătorilor de Ovine și Caprine pentru Carne și Lapte”, în parteneriat cu primăria orașului, Consiliul raional, și are drept scop promovarea îndeletnicirilor, tradițiilor şi obiceiurilor caracteristice regiunii de sud a ţării, în special ale oieritului și căprăritului.\n\nLa festival vor participa crescători de ovine și caprine din țara noastră, precum și din alte state cu tradiţii în ramură.\n\nAgenda festivalului include o expoziţie-târg de animale, în special de oi şi capre, un târg al meșterilor populari din regiunea sud, alte zone ale țării, schimb de practici şi experienţe în domeniu etc. Crescători şi producători din regiune şi de peste hotare, oameni de ştiinţă, vor discuta despre ultimele noutăţi și tendințe înregistrate în domeniul oieritului și căprăritului.\n\nDe asemenea, vor fi organizate competiţii sportive cu specific naţional, cum ar fi screlele, oina, tragerea otgonului, trânta. Participanţii se vor întrece la cea mai bună pocnitură din bici, la aruncatul sacului cu paie, cel mai puternic şuierat ş.a. În cadrul festivalului vor avea loc concursuri culinare, cu bucate tradiţionale din brânză de oi şi de capră, pastramă, murături, mămăligă, fiertură, colaci, plăcinte, cârnaţi etc. La festival vor fi expuse şi articole de pielărit, cum ar fi căciuli, cojoace şi opinci.\n\nFestivalului Internațional de Artă, Cultură și Tradiții Autentice „Miorița Laie, Laie Bucălaie este în acest an la cea de-a VIII-a ediţie.",
  "metadata": {
    "original_file": "StudioL_0046.html"
  }
}