{
  "title": "[:ro]Un soldat în termen găsit decedat la poligonul Armatei Naționale [:]",
  "content": "Un soldat în termen a decedat, astăzi, la unul din poligoanele Armatei Naţionale.\n\nPotrivit rezultatelor preliminare ale anchetei, tânărul s-ar fi sinucis cu arma din dotare. Potrivit informaţiei oferite de Centrul operaţional de comandă, incidentul a avut loc astăzi, la ora 12:13, în timpul desfășurării antrenamentelor. Medicii sosiţi la faţa locului au constatat decesul soldatului.\n\nSoldatul a fost încorporat în serviciul militar în termen în decembrie 2023. Ministerul Apărării a informat organele abilitate şi a transmis toate materialele referitoare la cazul dat procuraturii. Concomitent, o comisie specială a Armatei Naţionale efectuează o cercetare de serviciu privind circumstanţele incidentului.\n\nConform procedurii, identitatea militarului va fi anunţată după informarea familiei. Ministerul Apărării exprimă sincere condoleanţe familiei tânărului decedat și va oferi tot sprijinul necesar elucidării acestui caz regretabil.",
  "metadata": {
    "original_file": "StudioL_0110.html"
  }
}