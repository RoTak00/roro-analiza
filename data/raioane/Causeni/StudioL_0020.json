{
  "title": "[:ro]Primul caz de gripă sezonieră în raionul Căușeni [:]",
  "content": "Un prim caz de gripă sezonieră a fost depistat în raionul Căușeni pe 2 decembrie 2024. Este vorba despre un copil în vârstă de 8 luni, care a fost spitalizat la IMSP Spitalul Raional Căușeni „Ana și Alexandru”.\n\nPotrivit autorităților, în Republica Moldova au fost înregistrate până acum un total de 5 cazuri de gripă, dintre care 4 în municipiul Chișinău și unul în raionul Căușeni.\n\nÎn acest context, Agenția Națională de Sănătate Publică (ANSP) recomandă cetățenilor să respecte măsurile minime de protecție sanitară pentru a preveni răspândirea virusului gripal:\n• Acoperiți-vă nasul și gura cu un șervețel atunci când strănutați și aruncați-l imediat după utilizare;\n• Dacă nu aveți șervețel, strănutați acoperindu-vă nasul și gura cu pliul brațului;\n• Evitați locurile aglomerate și purtați masca de protecție în mijloacele de transport în comun și în unitățile sanitare;\n• Stați acasă când sunteți bolnav și consultați medicul de familie dacă simptomele se agravează;\n• Nu duceți copiii în colectivități sau locuri aglomerate dacă prezintă simptome de gripă.\n\nDe asemenea, autoritățile subliniază că vaccinarea antigripală rămâne cea mai eficientă metodă de protecție împotriva gripei. În raionul Căușeni, până în prezent, au fost administrate 4200 de doze de vaccin antigripal.\n\nAceste măsuri sunt esențiale pentru prevenirea răspândirii virusului și protejarea sănătății publice în perioada sezonului rece.",
  "metadata": {
    "original_file": "StudioL_0020.html"
  }
}