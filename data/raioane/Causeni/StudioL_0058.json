{
  "title": "[:ro]Inaugurarea Ludotecii la Liceul Teoretic Ion Creangă din Căușeni[:]",
  "content": "Eveniment de amploare joi la Liceul Teoretic Ion Creangă din Căușeni, ambasadorul Italiei E.S. Lorenzo Tomassoni a participat la inaugurarea oficială a unei Ludoteci. Un spațiu în care elevii de aici vor putea să se dezvolte prin intermediul jocurilor interactive. Ceremonia de inaugurare a inclus un cuvânt de salut din partea Administrației liceului, intervenții ale autorităților locale și ale reprezentanților Ambasadei Italiene la Chișinău. Momentul culminant va fi tăierea panglicii, urmată de vizitarea noilor spații dedicate copiilor și de un program socio-educativ organizat de echipa LUDOBUS a Asociației Ai.Bi. – Moldova.\n\nAceasta este cea de-a doua ludotecă, după cea inaugurată la Popeasca, în luna august 2024, urmărind, în cadrul proiectului PACE, scopul de a crea spații prietenoase pentru copii – potrivite pentru învățare și dezvoltare.\n\nLudoteca va oferi un mediu educativ și ludic care promovează integrarea și coeziunea socială, facilitând interacțiunea între copiii refugiați și cei din comunitățile-gazdă, spun reprezentanții.\n\nEvenimentul a inclus, de asemenea, un program de animație socio-educativă organizat de echipa LUDOBUS (o Ludotecă pe roți, ce călătorește prin satele limitrofe ale Moldovei, adesea neacoperite de ajutoare), care reflectă abordarea integrată a proiectului PACE, îmbinând jocul cu promovarea culturii și educației.\n\nAceastă ludotecă reprezintă o resursă importantă pentru comunitate, contribuind la un mediu pozitiv și protector pentru elevii școlii, dar și pentru copiii din localitate.\n\nProiectul „PACE: Protecție, Acceptare, Cultură, Educație” face parte din Inițiativa de urgență destinată populației afectate de conflictul din Ucraina și din țările vecine, finanțată de Agenția Italiană pentru Cooperare și Dezvoltare (AICS) cu un aport de 46,5 milioane de euro.",
  "metadata": {
    "original_file": "StudioL_0058.html"
  }
}