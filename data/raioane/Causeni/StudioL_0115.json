{
  "title": "[:ro]În acest weekend se schimbă ora de vară [:]",
  "content": "Republica Moldova trece la ora de vară în acest weekend: 31 martie va fi cea mai scurtă zi din anul 2024\n\nAstfel, noaptea de sâmbătă, 30 martie, spre duminică, 31 martie, să nu uităm să schimbăm acele ceasornicelor în cazul în care mai avem ceasuri mecanice. Cu un anunț în acest sens a venit purtătorul de cuvânt al Executivului, Daniel Vodă.\n\nTrecerea la ora de vară are loc la o săptămână după echinocțiul de primăvară, marcat pe 20 martie, când ziua este egală cu noaptea.\n\nO veste îmbucurătoare este că dispozitivele electronice moderne se ajustează automat la schimbarea orei. Cu toate acestea, este recomandat să verificați corectitudinea orei în cazul în care aveți programări sau întâlniri în ziua de duminică.\n\nSchimbarea orei, de cele mai multe ori, are consecințe asupra psihicului și sănătății populației, care are nevoie de o anumită perioadă de acomodare. Mai mult, sunt persoane care se confruntă cu stări de stres, anxietate sau chiar depresii din cauza acestei schimbări, deoarece nu se pot adapta atât de repede la noua oră.\n\nOmul are nevoie în jur de trei zile pentru a se adapta la această schimbare. S-a demonstrat că cei care adorm mai târziu, după ora 22:00, se adaptează mai greu la ora de vară.\n\nPentru a trece mai ușor peste perioada de acomodare, sunt recomandate exerciții moderate și este important să fie păstrat regimul de somn. Pentru a facilita adormirea, se va respira profund, cu ochii închiși, în jur de cinci minute.\n\nOra de vară se încheie pe 27 octombrie 2024, atunci când din nou schimbăm ora de iarnă .",
  "metadata": {
    "original_file": "StudioL_0115.html"
  }
}