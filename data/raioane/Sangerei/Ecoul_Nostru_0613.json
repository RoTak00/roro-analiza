{
  "title": "Republica Moldova se retrage de la Eurovision 2025: „Nu a fost o decizie ușoară, dar necesară” | Ecoul Nostru",
  "content": "„Nu a fost o decizie ușoară, dar a fost necesară în contextul actual, inclusiv o scădere a interesului publicului și calității generale a pieselor și prestațiilor artistice. Acest fapt a generat o percepție negativă în rândul specialiștilor și publicului, subliniind necesitatea unei reforme substanțiale în preselecția națională (…).\n\nAm consultat specialiști din domeniul muzical, iar majoritatea au exprimat rezerve serioase cu privire la participarea Moldovei în acest an, în asentiment exact cu opinia juriului pe care TRM l-a selectat pentru această ediție. Respectăm opiniile profesioniștilor și publicului larg, și înțelegem că trebuie să luăm decizii responsabile” , a declarat Corneliu Durnescu.\n\nÎn context, TRM va revizui criteriile și metodologia de selecție a reprezentantului la Eurovision pentru anii viitori. Durnescu a mai menționat că taxa de participare a Moldovei la Eurovision în 2025 era de 21.486 de euro.\n\nMoldova 1 va transmite totuși în direct cele două semifinale și marea finală din Basel.\n\nTV8.md amintește că, după audițiile live din 18 ianuarie, 12 artiști și trupe s-au calificat în finala națională Eurovision 2025.\n\nEdiția din acest an a concursului va fi organizată în orașul Basel din Elveția. Semifinalele concursului vor avea loc pe 13 și 15 mai, iar marea finală se va desfășura pe 17 mai, la arena St. Jakobshalle.\n\nEurovision 2024 a fost câștigat de Elveția, reprezentată de Nemo. Astfel, concursul muzical se întoarce în Elveția, în 2025 , pentru a treia oară. Ultima dată când Elveția a câștigat a fost în 1988, când Céline Dion a cucerit cu „Ne Partez Pas Sans Moi”. Elveția nu a fost doar prima țară care a găzduit vreodată Eurovision, ci și prima care a câștigat.",
  "metadata": {
    "original_file": "Ecoul_Nostru_0613.html"
  }
}