{
  "title": "La Telenești va fi edificată o Alee a personalităților notorii teleneștene | Ecoul Nostru",
  "content": "Aleea va fi amplasată în curtea Muzeului Raional de Istorie și Etnografie. Autorul ideii este Nicolai Ambrosi, profesor universitar, unul din ctitorii Comitetului Național Olimpic al Republicii Moldova. Tot dumnealui împreună cu Dumitru Roșcovan, președintele AO Fondul de inovații sociale din Moldova ONG sunt sponsorii alei respective.\n\nLa ultima ședință a Consiliului raional a fost aprobat regulamentul privitor la selectare personalităților notorii care s-au afirmat pe scară republicană și internațională, a fost creată o Comisie care se va ocupa de selectarea personalităților și au fost aprobate criteriile de selecție:\n\n„Avem o mulțime de personalități care merită să fie eternizate – savanți, oameni de cultură, reprezentanți ai mediului de afaceri, cadre didactice, etc.,născuți la noi, vestiți în lume, care au dinamizat viața social-economică și au fost un exemplu bun pentru comunitate. Am edificat deja câteva stele unde pe fiecare din acestea urmează să inserăm plăci cu numele personalităților respective”, remarcă Elena Ilescu, directoarea instituției.\n\n„Este o idee foarte bună și, ce este important că nu necesită bani mulți. Entuziasmul, spiritul de sacrificiu al înaintașilor se merită a fi eternizat”,a remarcat la rândul său Boris Burcă, ex-președintele raionului care acum 17 ani a pledat pentru deschiderea muzeului de la Telenești.\n\nRemarcăm că muzeul are deja o galerie cu portretele unor personalități din raion, galerie care este completată în permanență. Criteriul de bază în selecționarea acestora este participarea la viața comunității și consolidarea legăturii vii cu baștina.",
  "metadata": {
    "original_file": "Ecoul_Nostru_0598.html"
  }
}