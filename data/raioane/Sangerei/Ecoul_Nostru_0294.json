{
  "title": "Uniunea Europeană a anunțat noi reguli pentru bagajele de mână care vor intra în vigoare în toate aeroporturile, începând de duminică, 1 septembrie | Ecoul Nostru",
  "content": "Astfel, revine obligativitatea transportului de lichide în ambalaje de maximum 100 de mililitri, notează euronews.ro.\n\nComisia Europeană este îngrijorată cu privire la fiabilitatea scanerelor de nouă generație utilizate în unele aeroporturi din Uniunea Europeană. Acestea permit în prezent pasagerilor să ia la bord recipiente cu lichide de peste 100 ml.\n\nComisia Europeană a anunțat la sfârșitul lunii iulie că dimensiunea maximă permisă pentru recipientele individuale pentru lichide va reveni la 100 ml. Instituția a declarat că această măsură nu a fost luată „ca răspuns la o nouă amenințare, ci ca răspuns la o problemă tehnică temporară” cu noua generație de scanere, potrivit BBC.\n\nComisia a afirmat că a luat această măsură „în conformitate cu partenerii internaționali ai UE” și că vor fi dezvoltate „soluții tehnice rapide”.\n\nGuvernul britanic a declarat anterior că sistemele trebuie îmbunătățite după ce au apărut noi informații. Cu toate acestea, nu a dat nici un termen pentru limita de 100 ml, astfel încât nu este clar cât timp va dura măsura.\n\nDepartamentul pentru Transporturi a declarat că „colaborează cu producătorii, aeroporturile și partenerii internaționali pentru a ridica restricțiile atunci când este posibil”.",
  "metadata": {
    "original_file": "Ecoul_Nostru_0294.html"
  }
}