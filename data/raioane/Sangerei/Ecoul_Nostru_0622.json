{
  "title": "Zeitate care aduce noroc îndrăgostiților | Ecoul Nostru",
  "content": "În tradiția românească, Dragobetele vestea începutul primăverii, marcat în preajma zilei de 1 martie, cel mai adesea la 24 februarie. Dacă aceasta nu era întâmplător aleasă, ea reprezentând începutul anului agricol. Este momentul în care întreaga natură renaște, păsările își caută cuiburi și, după unele credințe populare, ursul iese din bârlog. Odată cu natura reînvia și iubirea, iar întreaga suflare sărbătorea înnoirea firii și se pregătea pentru venirea primăverii. Preluat de la vecinii daci, unde era petrecut ca un zeu pețitor și ca un naș ce oficia în cer, la începutul primăverii, nunta tuturor animalelor, ulterior Dragobete a fost transformat într-o zeitate ce protejează și aduce noroc îndrăgostiților.\n\nLegenda spune că Dragobete a fost fiul unei tinere deosebit mde frumoase cu nume Dochia al Duhului Muntelui. La nașterea lui Dragobete, copilul a avut patru ursite: zâna Primăvara, care i-a dăruit iubirea, prospețimea florilor și tinerețea fără bătrânețe, zâna Vara cu dulceața fructelor și căldura dragostei, zâna Toamna care i-a oferit un fluier pentru a-i înveseli pe oameni cu cântecele lui, iar cea de-a patra ursitoare, zâna Iarna i-a dat îmbrăcăminte albă cu sclipiri de diamante. Dragobete s-a bucurat de toate cadourile ursitoarelor, îndrăgit și iubit de toată lumea, iar când a crescut mare, tatăl său, Duhul Muntelui, l-a chemat sus pe versant, departe de toți și de toate, unde picior de om nu călcase vreodată, pentru a proteja natura și animalele în locul lui, deoarece acesta îmbătrânise. Astfel Dragobete a învățat toate tainele vieții și ale naturii, transformându-se el însuși într-un duh al muntelui, protejând suflarea omenească și animalele totodată.\n\nPrimăvara Dragobete cântă la fluierul primit de la ursitoare, cântecele sale auzindu-se de sus, de pe munte. Se spune că oricine le auzea, avea parte de noroc și era înconjurat de iubire toată viața. Cu timpul, Dragobete s-a transformat în legendă, iar atunci când lumea avea mai mare nevoie să i se4 amintească importanța dragostei de sine și de celălalt, Dragobete apărea în vis și punea în sufletele oamenilor câte ceva din cadourile ursitoarei. Se mai spune că atunci când copiii plâng, Dragobete apare la geam și nevăzut de nimeni, le cântă din fluier cântece duioase de leagăn, liniștindu-i.",
  "metadata": {
    "original_file": "Ecoul_Nostru_0622.html"
  }
}