{
  "title": "31 cazuri de COVID într-o singură zi, record în raion | Ecoul Nostru",
  "content": "Labirintul coronavirusului nu are limite. În raion crește dramatic numărul persoanelor infectate cu COVID-19. Într-o singură zi, la 23 martie, numărul acestora s-a ridicat la 31 cazuri, după 3 înregistrate în ziua precedentă și alte 6 cazuri înregistrate în prima zi a săptămânii. Evoluția situației epidemiologice în acești parametri conduce la mărirea numărului localităților cu grad sporit de infectări, situație care impune codul roșu de alertă peste tot în raion și acțiuni restricționate mai dure pentru populație.\n\nPotrivit lui Gheorghe Balea, medicul epidemiolog la Centrul de Sănătate Publică Sângerei „situația epidemiologică în raion provocată de noul coronavirus devine tot mai alarmantă. Într-o singură zi avem înregistrate 31 de cazuri testate pozitiv. Sunt dovada faptului că situația se agravează și devine alarmantă de la o zi la alta. Dintre 394 teste procesate, 105 dintre ele, 30% s-au dovedit pozitive. Crește numărul cazurilor pacienților cu maladii grave și extrem de grave. Crește îngrozitor și numărul deceselor provocate de pandemie. Pe parcursul a două săptămâni, 14 zile (de la 15-22 martie,) avem înregistrate 8 decese . Acesta este indicele mortalității, care constituie 8,7 % la 100 000 populație. La ziua de astăzi avem 131 cazuri de decese în raion la 100 000 populație, ceea ce conferă raionului gradul cod roșu în răspândirea acestei infecții. \n\n Crește numărul localităților unde se atestă gradul sporit de infectări și necesită atribuirea Codului roșu de alertă. Aceasta determină înăsprirea tuturor măsurilor de contracarare a covidului și protecția de virusul virulent.",
  "metadata": {
    "original_file": "Ecoul_Nostru_0520.html"
  }
}