{
  "title": "A fost dat startul Sărbătorilor de Iarnă în Sângerei | Ecoul Nostru",
  "content": "Spiritul sărbătorilor de iarnă, încetul cu încetul, cucerește majoritatea localităților. Orașul Sângerei, nu este o excepție. Vineri, 13 decembrie, a avut loc ceremonia de inaugurare a Pomului de Crăciun. Evenimentul a fost însoțit de un spectacol extraordinar festiv.\n\nAtmosfera magică, dar și strălucirea acestui moment ne adduce mai aproape de spiritul sărbătorilor. Pomul, împodobit cu lumini feerice și ornamente ce reflectă tradiția și modernizarea, simbolizează speranța și căldura sufletească, valori pe care sărbătorile de iarnă ni le reamintesc din an în an. La fel ca în fiecare an, a fost amenajat Târgul de Crăciun în piața orașului.\n\nEvenimentul a început anul acesta la Casa de Cultură „Nicolae Iorga” cu un splendid spectacol musical- artistic, cu tematică de sărbătoare susținut de talentații copii de la grădinițele și instituțiile de învățământ, Școala de Arte „Mihai Dolgan”, Centrul de Creație și Agrement. Moderatoarea și protagonista evenimentului a fost Anișoara BUCUR , Centrul de Tineret al Primăriei Sângerei. La eveniment au participat părinții și buneii copiilor, educatori, profesori din oraș, dar și oficialități raionale și locale.\n\nFiind prezentă la festivitate sincer, mă simțeam copil, mai cu seamă când printre picii urcați în scenă și-a făcut apariția Moș Crăciun cu Fulguța . Ei ascultau cu mare atenție copiii care evoluau în scenă și îi răsplăteau cu dulciuri. Aceste daruri nu au fost doar un simbol al generozității, ci și un gest care a adus zâmbete și a creat amintiri speciale. Fiecare copil a primit cu entuziasm dulcele, iar atmosfera de sărbătoare a devenit și mai vibrantă, pe măsură ce chicotele lor de fericire și bucurie umpleau sala Casei de Cultură. Pe parcursul a câteva ore cei prezenți în sală au avut parte de momente magice, de basm, de o adevărată feerie.\n\nEra imposibil să nu observăm emoțiile care pluteau în aer. Copii, părinți și bunici erau cu toții copleșiți de această atmosferă unică. Licăririle de fericire din ochișorii celor mici, îmbinarea râsetelor și a sunetelor colindelor, urăturilor au creat o atmosferă de neuitat pentru toată lumea. Într-adevăr, atmosfera este magică, iar strălucirea acestui moment ne adduce mai aproape de spiritual sărbătorilor de iarnă.\n\nAnișoara BUCUR, întreaga echipă a Primăriei, ghidați de Primarul Arcadie COVALIOV și vice primarul Andrei CUCOȘ , au știut să dea startul și atmosfera sărbătorilor. Grație eforturilor lor orașul Sângerei strălucește.\n\nLa rândul său, primarul Arcadie COVALIOIV , a afirmat că sărbătorile de iarnă aduc multă bucurie în sufletele oamenilor:\n\n„Îmi doresc foarte mult ca fiecare cetățean a orașului și satului Vrănești să se bucure de fiecare clipă petrecută frumos cu personajele dragi. Sunt recunoscător părinților, educatorilor, fiecărui în parte pentru că sunteți prezenți la eveniment. Această dispoziție să vă însoțească pe tot parcursul Sărbătorilor de Iarnă care ne bat la ușă. Or, suntem în ajunul celor mai frumoase și magice sărbători de suflet. Să celebrăm împreună acest eveniment special, să ne bucurăm de luminile ce vor învălui piața orașului Sângerei și să dăruim căldură și speranță unii altora.”\n\nZeci de oameni au venit la sărbătoare să savureze atmosfera feerică, să guste un ceai sau o cafea caldă, să se înfrupte din alte bunătăți.\n\n„Avem noroc de un primar de nota 10. Orașul nostru Sângerei, devine din zi în zi mai modern, se europenizează. În fiecare an așteptăm cu nerăbdare sărbătorile de iarnă care, ne adună cu toți acasă, sunt sărbătorile mele preferate. Avem azi o mare sărbătoare în oraș, atât de minunată. Oamenii au nevoie de sărbătoare. Bradul, luminițele, această atmosferă ridică starea de spirit a noastră,” au remarcat mai mulți dintre spectatorii din sală.\n\nAlina TABARCEA, grădinița „Mărțișor” a spus: „Am trăit momente magice alături de picii din IET nr. 6 „Mărțișor”, la inaugurarea Bradului de Crăciun din orașul Sângerei. Cu zâmbete, cântece și multă bucurie, copilașii noștri au reușit să aducă spiritul sărbătorilor în sufletele tuturor. Felicitări pentru entuziasmul, creativitatea și munca depusă. Fiecare globuleț muzical, beteală și decorațiune a fost așezată cu atâta dragoste, iar rezultatul a fost absolut fermecător!\n\nÎmpreună, am creat amintiri de neuitate pentru cei mici. Să ne bucurăm de magia Sărbătorilor de Iarnă, de liniște și iubire.”\n\nPe lângă spectacolul artistic în piața urbei a fost organizat tradiționalul Târg de Crăciun.\n\nPrezenți la sărbătoare, vice președinta raionului Veronica SERBUȘCA și Igor CURCA , șef adjunct Oficiul teritorial Bălți al Cancelariei de Stat, au menționat că sărbătorile de iarnă sunt magice, iar această perioadă este pentru familie, fiind marcată prin tradiții, bunătate și dăruire.\n\nPentru a aprinde luminițele pe Pomul de Crăciun, Primarul împreună cu copiii au solicitat ajutorul lui Moș Crăciun. Minunea s-a produs și luminițele s-au aprins.\n\nMolipsiți de feeria pe care numai spiritul sărbătorilor o pot provoca cei implicați și prezenți la festivitate au lăsat ca raza de lumină și speranță să le pătrundă adânc în suflet și în gând.",
  "metadata": {
    "original_file": "Ecoul_Nostru_0227.html"
  }
}