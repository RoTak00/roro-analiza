{
  "title": "Donație din Franța pentru comuna Pepeni | Ecoul Nostru",
  "content": "Centrul de Sănătate Pepeni a primit zilele trecute o donație generoasă, o mașină sanitară din Franța, cu suportul financiar al Gabrielei Malcoci și Romeo Cucereav, originari din raionul Sângerei, stabiliți în Franța. În acest context, populația comunei Pepeni va beneficia de operativitate sporită a echipei de medici în procesul acordării asistenței medicale.\n\nUtilizarea unității de transport cu echipament medical performant va permite medicilor din Pepeni să intervină prompt la solicitările pacienților.\n\nLa evenimentul solemn de predare a mașinii sanitare Centrului de Sănătate Pepeni au fost prezenți Veronica Serbușca, vice președinta raionului, Oleg Cernei, primarul comunei Pepeni, Vasile Malcoci, ex-director al Spitalului raional, medici, cetățeni ai comunei.\n\nÎn cadrul aceluiași eveniment, au fost donate jucării copiilor grădiniței creșe „Prichindel” din satul Răzălăi.",
  "metadata": {
    "original_file": "Ecoul_Nostru_0454.html"
  }
}