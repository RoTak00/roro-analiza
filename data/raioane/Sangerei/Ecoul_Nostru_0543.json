{
  "title": "Transportat cu SMURD-ul, de la Sângerei la Chișinău | Ecoul Nostru",
  "content": "Un bărbat în vârstă de 55 de ani, locuitor al satului Sângereii Noi s-a accidentat grav la domiciliu, în timp ce culegea cireșe. El a căzut din copac de la o înălțime de 5 metri și a suferit politraumatisme, fracturi multiple de coaste, contuzia cordului. Inițial pacientul a fost transportat la Spitalul raional de către Serviciul Urgență Sângerei. \n\n Potrivit lui Vasile Malcoci, directorul adjunct al Spitalului raional, „ fiind într-o stare extrem de gravă, am fost nevoiți să organizăm transportarea pacientului la Chișinău. Suferindul a fost preluat de echipajul aero-medical SMURD Iași și transportat la Institutul de Medicină Urgentă din Chișinău. Pe parcursul zborului pacientul a fost monitorizat constant de medici și paramedici pentru a evita complicațiile”. \n\n În anul acesta este pentru prima oară când în teritoriul raionului Sângerei, pentru salvarea vieții unui pacient, a fost efectuată operațiunea aero-medicală transfrontalieră SMURD. În celelalte cazuri când este nevoie să fie transportați bolnavii la Chișinău, medicii Substației de Asistență Medicală Urgentă Prespitalicească își asumă aceste riscuri și transportă pacienții, cu responsabilitate și profesionalism.",
  "metadata": {
    "original_file": "Ecoul_Nostru_0543.html"
  }
}