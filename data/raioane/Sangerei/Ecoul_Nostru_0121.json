{
  "title": "Porumb dulce crescut pe câmpurile din Sângerei | Ecoul Nostru",
  "content": "Porumbul dulce, unul dintre deliciile verii, a apărut pe tarabele piețelor din Bălți. O mare parte din știuleți sunt aduși din raionul Sângerei, de pe câmpurile lui Ion Tamacinschi. Agricultorul spune că va avea porumb dulce până la toamnă.\n\n„Avem două hectare din semințe, pe care le-am semănat mai târziu și avem un hectar din răsad, mai la vale – porumb zaharat. Acesta va fi bun de cules peste vreo două săptămâni”, a spus Ion Tomacinschi, agricultor din raionul Sângerei.\n\nIar porumbul timpuriu se vinde pe tarabe.\n\n„Acest porumb e din răsad crescut în sere. Este timpuriu. Au fost cheltuieli mari, are sistem de picurare, dar s-a meritat. Acesta e gata, deja îl vindem la piață. În popor i se spune Mozaica”, a adăugat fermierul.\n\nGustos și bogat în nutriți, porumbul este la mare căutare. La piața din Bălți, un știulete costă 10-12 lei.\n\n„E greu să-l crești, mai ales în sere, cheltui și apă. Iată de ce a crescut prețul. Prețul va scădea. Dacă sunt mai mulți știuleți, reducem prețul”, a spus o vânzătoare.\n\nCu pofta nu te pui, spun cumpărătorii, deranjați de prețurile piperate.\n\n„Am cumpărat cinci bucăți pentru că am nepoți și vreau să guste măcar, dacă nu pe săturate. Așa trăim, nu ne săturăm, doar gustăm.”\n\n„E cam scump, ar trebui să fie mai ieftin, dar acesta e businessul. Oricum cumpărăm pentru că vrem proaspeți, nu când vor fi în grăunțe. Atunci să-i mănânce găinile.”",
  "metadata": {
    "original_file": "Ecoul_Nostru_0121.html"
  }
}