{
  "title": "DECLARAȚIE privind reflectarea referendumului și alegerilor prezidențiale din 20 octombrie 2024 | Ecoul Nostru",
  "content": "Conștienți de responsabilitatea ce îi revine mass-mediei în campania electorală pentru referendum și alegerile prezidențiale din octombrie curent, ziarul „Ecoul nostru” își declară angajamentul de a reflecta nepărtinitor și echidistant desfășurarea campaniei electorale în conformitate cu legislația în vigoare, prevederile statutare ale Asociației Presei Independente, membru al căreia suntem și normele deontologiei jurnalistice.\n\nPe toată durata campaniei electorale, publicația periodică va continua să profeseze un jurnalism obiectiv și nu vom admite partizanatul politic. Vom promova pluralismul de opinii și nu vom limita spațiul de critică obiectivă la adresa concurenților electorali, cu respectarea prevederilor deontologice.\n\nSpațiul pentru publicitatea electorală va fi oferit candidaților înregistrați oficial conform prevederilor legislației Republicii Moldova și ale Codului deontologic al jurnalistului. Publicarea materialelor electorale se va efectua, conform prevederilor Codului Electoral, numai în baza contractelor încheiate și a plății preventive la tarifele existente la moment. În acest sens rugăm concurenții electorali, formațiunile politice să urgenteze încheierea contractelor. Machetele articolelor publicitare se vor prezenta nu mai târziu de 4-5 zile până la apariția ziarului, iar volumul lor depinde de spațiul contractat și de posibilitățile ziarului.\n\nPPI „Ecoul nostru” își asumă angajamentul de a nu se implica în campanii de denigrare/defăimare a concurenților electorali.",
  "metadata": {
    "original_file": "Ecoul_Nostru_0042.html"
  }
}