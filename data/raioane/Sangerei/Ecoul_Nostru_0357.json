{
  "title": "Premiul de excelență în Chimie pentru absolventul Cristian Bostan | Ecoul Nostru",
  "content": "La 31 mai, 2024, academicianul Gheorghe Duca, Președintele Societății de Ghimie din Republica Moldova, a avut onoarea de a participa la festivitatea „Ultimul Sunet” la IPLT „Olimp” din Sângerei. Evenimentul a marcat încheierea anului școlar și a fost prilejul perfect pentru a sărbători realizările și succesele elevilor și profesorilor.\n\nÎn cadrul ceremoniei, academicianul Gheorghe Duca a adresat un mesaj elevilor, profesorilor, părinților și invitaților prezenți, subliniind importanța efortului și dedicării în parcursul academic al fiecărui elev. De asemenea, a exprimat recunoștința sa pentru munca și dăruirea corpului didactic al liceului.\n\nUn moment deosebit al evenimentului a fost premierea elevului Cristian Bostan din clasa a XII-a, care s-a remarcat prin performanțe excepționale la chimie, obținând nota maximă, 10. În semn de apreciere, academicianul Gheorghe Duca i-a înmânat diploma și premiul pentru cel mai bun elev chimist al anului 2023-2024,\n\n„Performanțele tale, Cristian, sunt o dovadă a muncii asidue, a curiozității științifice și a dedicării tale pentru acest domeniu fascinant”, a declarat academicianul Gheorghe Duca. „Te încurajez cu toată căldura să continui pe acest drum și să-ți îndrepți pașii spre Facultatea de Ghimie a Universității de Stat din Moldova, unde vei găsi un mediu propice pentru a-ți dezvolta cunoștințele și pentru a contribui la progresul științei.”\n\nAcademicianul Gheorghe Duca a încheiat discursul său adresându-se tuturor absolvenților , încurajându-i să urmeze calea cunoașterii, să rămână curioși și pasionați și să nu uite niciodată că succesul vine din perseverență și determinare.",
  "metadata": {
    "original_file": "Ecoul_Nostru_0357.html"
  }
}