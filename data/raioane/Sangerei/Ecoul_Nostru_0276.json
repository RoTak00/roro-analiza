{
  "title": "Moldovenii vor primi mesaje de avertizare pe telefon, în situații de urgență și calamități naturale. | Ecoul Nostru",
  "content": "Cetățenii din Republica Moldova vor primi mesaje de avertizare, în situații de urgență și calamități naturale, prin intermediul telefoanelor mobile. Un proiect în acest sens a fost votat de membrii Cabinetului de miniștri pe 9 octombrie.\n\n„Fenomenele meteorologice extreme afectează întreaga lume, inclusiv Republica Moldova. Nu le putem evita, dar putem fi mai pregătiți să le gestionăm eficient și să minimalizăm consecințele lor. Proiectul va permite pregătirea instituțiilor pentru răspunsul rapid la situații de urgență și va institui noi reglementări pentru reducerea riscurilor la nivelul infrastructurii critice” , a declarat ministrul de Interne, Adrian Efros.\n\nProiectul este finanțat în baza unui acord dintre Republica Moldova și Banca Internațională pentru Reconstrucție și Dezvoltare, în valoare de 37,4 milioane de euro. Pe lângă implementarea sistemului de avertizare publică prin intermediul telefoanelor mobile, din resursele disponibile vor fi achiziționate, inclusiv, vehicule și echipamente de intervenție în situații de urgență și vor fi eficientizate serviciile hidrometeorologice.",
  "metadata": {
    "original_file": "Ecoul_Nostru_0276.html"
  }
}