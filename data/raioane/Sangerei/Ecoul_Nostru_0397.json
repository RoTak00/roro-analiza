{
  "title": "Brumărel ne aduce multe roade frumoase | Ecoul Nostru",
  "content": "E o lună care ne adună alături pe câmpuri, pe la case, un timp dintr-un anotimp ce ne umple sufletul de împlinire la vederea realizărilor de peste an.\n\nNu cred că se putea găsi o zi mai perfectă decât a cincea zi din Brumărel pentru a-i cinsti pe cei care muncesc ani de ani continuu, dar își culeg roadele uneori chiar peste decenii.\n\nA cincea zi din Brumărel, o zi încununată cu recunoștință și farmec pentru distinșii noștri călăuzitori pe calea cunoștințelor, dascălii.\n\nÎn comuna Dumbrăvița din raionul Sângerei, ziua de 5 Octombrie a fost cu adevărat specială, i-a adus pe dascăli față în față cu rezultatul muncii lor. Întâlnirea de suflet care a avut loc între profesori și foștii discipoli a umplut inimile tuturor celor prezenți de nostalgie, recunoștință, bucurie și chiar mândrie. Or ce poate fi mai plăcut decât să constatați în această zi că unii dintre foștii elevi conduc raioane, alții conduc companii și afaceri proprii, iar dincolo de a simți cum timpul și-a trecut mâna peste sufletul dumneavoastră neostenit de dascăl, observați cu drag cum a înflorit și a rodit peste ani grăuntele de cunoștințe sădit cu multă răbdare.\n\nGrație organizatoarei culturale Maria Chițanu și cu sprijinul APL, a Bibliotecii Publice Dumbrăvița, cu ajutorul donațiilor discipolilor și a agenților economici din localitate a fost posibilă o minune, a fost posibil ca unii ucenici să resimtă emoția sunetului de clopoțel, a fost posibil ca profesorii să se delecteze pe deplin din rodul muncii lor, a fost posibilă o ieșire din tipar. Emoționantul eveniment a avut loc la Casa de Cultură din Dumbrăvița, acolo unde ne-am întors în timp pentru a fi elevii dragilor noștri profesori.\n\nNe-am obișnuit cu lungile relatări scrise de alți autori despre cât de sfinți ne sunt profesorii, dar acest eveniment le-a dat ocazia chiar discipolilor să își exprime gratitudinea și reverențele față de cei care le-au fost cândva profesori, iar acum, strânși împreună în jurul mesei, au reușit să se simtă de la egal la egal iubiți, respectați și apreciați.\n\nȘirul amintirilor a fost completat de muzica și prestațiile elevilor Gimnaziului ,,Valeriu Matei”, de dansurile Ansamblului de Dans Popular ,,Struguraș”, de cântecele reverberante ale Ansamblului Folcloric ,,Dumbrăvioara”, astfel întreaga comunitate a contribuit cu demnitate la a crearea unui eveniment unic, un cadru de legendă în care cadrele didactice să se simtă protagoniști. Este indispensabil și oportun să aducem mulțumiri tuturor celor care s-au implicat cu donații și cu timp din timpul lor și au făcut posibilă buna desfășurare a evenimentului.\n\nSperăm ca această inițiativă să capete contur mai amplu pe viitor, să ofere curaj unui număr mai mare de absolvenți să revină lângă profesorii lor, la fel cum sperăm ca timpul să fie milos și să ne aducă peste ani împreună cu mai mulți profesori, nu cu mai puțini. Din păcate constatăm cu regret că lista dascălilor trecuți dintre noi este de la an la an mai mare și ne dorim ca tot mai mulți discipoli să reușească să-și exprime sincera recunoștință pentru iubiții profesori cât aceștia încă ne pot zâmbi.\n\nNumai așa le mai înflorim o scânteie de căldură în suflet, numai așa le dăm puterea să meargă mai departe, deoarece ei trăiesc prin noi – discipolii.",
  "metadata": {
    "original_file": "Ecoul_Nostru_0397.html"
  }
}