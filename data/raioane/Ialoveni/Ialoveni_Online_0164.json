{
  "title": "Colecționarul Petru Costin - Cetățean de Onoare al raionului Ialoveni",
  "content": "Colecționarul Petru Costin a devenit Cetățean de onoare al raionului Ialoveni. Titlul i-a fost oferit prin decizia Consiliului Raional Ialoveni, la ședința din 10 august 2023.\n\n„Este un om care, prin munca pe care a depus-o de o viață, prin exponatele pe care le are, face niște lucruri frumoase în multe țări ale lumii, unde ajunge cu expoziții. Acuma trebuie sa plece în România undeva va expune în mai multe orașe. Dumnealui a făcut multe lucruri frumoase în Ialoveni. Săptămâna aceasta, galeria a fost vizitată de ministrul apărării al României cu o suită de generali, mulți oaspeți de peste hotare. Astfel Ialoveniul este promovat, prin această galerie a domnului Petru Costin. Cred că dumnealui merită pe deplin să fie cetățean de onoare al raionului Ialoveni, vă îndemn să susțineți această propunere”, a spus președintele raionului Ialoveni, Mihail Silistraru.\n\nDecizia de conferire a titlului de „Cetățean de Onoare al raionului Ialoveni” a fost votată unanim de către consilierii prezenți la ședință.\n\n”Galeria colecțiilor lui Petru Costin” este unica galerie cu motive sovietice și medievale din Moldova, care găzduiește două recorduri Guinness, ambele pentru cea mai numeroasă colecție de potcoave din lume.",
  "metadata": {
    "original_file": "Ialoveni_Online_0164.html"
  }
}