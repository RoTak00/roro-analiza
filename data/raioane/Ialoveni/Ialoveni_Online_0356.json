{
  "title": "Fuziunea Gimnaziului Misovca cu Gimnaziul Gangura - respinsă de consilierii raionali",
  "content": "Consilierii raionali nu au susținut proiectul prin care s-a propus fuziunea prin absorbție a Gimnaziului Misovca de către Gimnaziului Gangura. Proiectul a fost susținut doar de 11 consilieri, în timp ce 10 au fost împotrivă, iar 9 s-au abținut de la vot.\n\nÎn cadrul ședinței a fost prezentată o analiză, care arată că în Gimnaziul Misovca își fac studiile în prezent 51 de elevi, iar în Gimnaziul Gangura – 130. De asemenea, în cadrul Gimnaziului Misovca este un deficit la salarii de 1,3 milioane lei, iar la Gimnaziul Gangura – 339 mii ei.\n\nConform curriculei Ministerului Educației, fiecărui cadru didactic ar reveni 14 elevi, însă în Gimnaziul Misovca – acest raport este de 2 elevi per cadru didactic.\n\n„Varianta optimă, care să economisească și deficitul de buget și deficitul de cadru per elev, este fuziunea. Dacă aveți alte propuneri mai bune, eu sunt gata s-o iau în calcul și să o examinăm. Asta este situația la zi, situația concretă”, a spus șeful Direcției Educație, Ion Scutaru.\n\nDe partea cealaltă, primarul din Gangura a declarat că prin această eventuală decizie se dorește economisirea banilor, însă vor fi familii care vor avea de suferit.\n\nPrimarul de Gangura a declarat în cadrul ședinței că analiza prezentată cu privire la Gimnaziul Misovca „nu are drept scop beneficiul cetățeanului”, „din cei 51 de copii, doar 21 de copii vor pleca în Gimnaziul din Gangura”, dar și că „niciun cadru didactic nu cunoaște unde va lucra după fuzionare”.\n\nDupă aceste discuții, proiectul nu a acumulat suficiente voturi pentru a fi aprobat.",
  "metadata": {
    "original_file": "Ialoveni_Online_0356.html"
  }
}