{
  "title": "Consilierii raionali, convocați în ședință extraordinară. Oferirea unui nou titlu de „Cetățean de onoare al raionului” - pe ordinea de zi",
  "content": "Consilierii raionali, convocați în ședință extraordinară. Oferirea unui nou titlu de „Cetățean de onoare al raionului” – pe ordinea de zi\n\nConsilierii raionali sunt convocați în ședință extraordinară pe data de 10 august 2023, ora 11:00, prin dispoziția președintelui raionului Ialoveni, Mihail Silistraru. Pe ordinea de zi sunt 21 de subiecte. În dispoziția publicată pe Registrul Actelor Locale, mai multe informații au fost radiate, însă proiectele de decizie publicate pe pagina Consiliului Raional sunt intacte.\n\nPrintre subiecte se numără încetarea contractului individual de muncă a directorului Școlii sportive din Ialoveni, dar și a mai multor șefi de centre de sănătate din raion (Mileștii Mici, Ruseștii Noi, Văsieni, Răzeni – demisia șefei instituției).\n\nDe asemenea vor fi alocate mai multe sume de bani către diverse Primării, școli, instituții etc., dar și pentru implementarea proiectului de reconstrucție a Stadionului Raional.\n\nUn alt proiect ține de acordarea unui noi titlu de „Cetățean de Onoare al raionului Ialoveni”. Titlul urmează a fi oferit colecționarului Petru Costin. Amintim că la ședința anterioară, din 25 mai, acest titlu a fost oferit lui Constantin Toma, Primarul municipiului Buzău, România.",
  "metadata": {
    "original_file": "Ialoveni_Online_0172.html"
  }
}