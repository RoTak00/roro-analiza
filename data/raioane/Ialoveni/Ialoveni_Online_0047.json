{
  "title": "Ialoveni: Consilierii orășenești, convocați în ședință extraordinară",
  "content": "Consiliul orășenesc Ialoveni este convocat în ședință extraordinară. Ședința va avea loc luni, 15 iulie, la ora 14:00, în sala de ședințe a Primăriei. Pe ordinea de zi sunt 15 subiecte.\n\nPrimul subiect de pe ordinea de zi este de alocare a banilor. Printre sumele ce vor fi alocate se numără: 162 de mii de lei pentru proiectarea sălii festive a Grădiniței „Regina Maria”, 1 milion de lei pentru reparația trotuarelor din oraș, 96 de mii de lei pentru proiectarea parcărilor pe strada Testemițanu, 150 de mii de lei pentru lucrări de termoizolare a școlii „Ion Creangă”, 86 de mii de lei pentru editarea cărții/revistei „Ialoveni”.\n\nUn alt proiect vizează cererea unui agent economic de a fi schimbată destinația unui teren din „agricol” în „pentru construcții agricole”. Despre care teren, însă, nu cunoaștem, întrucât numărul cadastral a terenului vizat este radiat din proiectul de decizie.\n\nPe ordinea de zi se regăsesc și două proiecte prin care consiliul urmează să respingă două notificări ale Cancelariei de Stat. Aceste notificări ale Cancelariei vizează două proiecte prin care consilierii au dat undă verde construcției a două blocuri de locuit. Notificările somează Consiliul să abroge cele două decizii, însă, conform proiectelor de decizie publicate de Primărie, consilierii urmează să ia act de aceste notificări și să le respingă.",
  "metadata": {
    "original_file": "Ialoveni_Online_0047.html"
  }
}