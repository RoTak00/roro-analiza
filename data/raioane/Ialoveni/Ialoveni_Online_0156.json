{
  "title": "Gimnaziul din Malcoci urmează a fi redenumit în cinstea unui fost deputat",
  "content": "Gimnaziul din Malcoci urmează a fi redenumit în cinstea unui fost deputat\n\nGimnaziul Malcoci urmează a fi redenumit în cinstea fostului deputat, băștinaș al satului Malcoci, regretatul Tudor Deliu. Decizia a fost luată la ședința Consiliului local Malcoci din 28 august.\n\n„Fratele lui Tudor Deliu, a fost 16 ani primar în Malcoci. Bine, nu a purtat titlul de primar toți anii, în 1982 a devenit secretar al sovietului sătesc, apoi nemijlocit primar până în 1996”, a spus primarul Serghei Puiu.\n\nSubiectul a fost inclus suplimentar pe ordinea de zi a ședinței consiliului.\n\nLa ședință a asistat și doamna directoare de gimnaziu, care a fost totalmente deacord, și directoarea de grădiniță. Nimeni nu a fost împotrivă, toți consilierii au votat. Urmează să vedem daca cancelaria o să accepte, am înțeles că ar putea să ceară consultări publice. Dacă vor cere consultări, le vom face”, mai spune primarul.\n\nAmintim, fostul deputat și președinte al Partidului Liberal Democrat, Tudor Deliu, s-a stins din viață la 5 august 2023. Decesul a survenit după o boală cruntă, care l-a măcinat și pe care a suportat-o discret și cu smerenie, spunea atunci echipa PLDM.\n\nTudor Deliu a exercitat funcția de președinte al PLDM în perioada 9 septembrie 2018 – 16 august 2020. Acesta s-a născut la 29 octombrie 1955 și a fost de profesie filolog, magistru în drept constituțional și administrativ. În anii 1990-1994 a fost primar al satului Răzeni, Ialoveni. În perioada 2010-2019 a fost deputat în Parlamentul R. Moldova, fiind și secretar al Comisiei parlamentare juridică, numiri și imunități. De asemenea, Tudor Deliu a fost veteran al conflictului armat de pe Nistru, unde a fost șef al Statului Major de Carabinieri.",
  "metadata": {
    "original_file": "Ialoveni_Online_0156.html"
  }
}