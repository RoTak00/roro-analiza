{
  "title": "Ultima Oră! A fost ales președintele Raionului Ialoveni",
  "content": "Natalia Eremia a fost aleasă președinta raionului Ialoveni. Aceasta a fost votată de 22 din cei 28 de consilieri prezenți astăzi, 4 Decembrie, în cadrul ședinței Consiliului Raional Ialoveni.\n\nNatalia Eremia, născută în 1985, este lector universitar, licențiată în Filologie și deține Master în Relații Internaționale. Aceasta a ocupat funcția de secretar de stat al Ministerului Infrastructurii și Dezvoltării Regionale, după care a ocupat și funcție de conducere în cadrul Agenției de Dezvoltare Regională Centru.\n\nDe asemenea, în cadrul ședinței s-a propus și s-a aprobat optimizarea celor trei funcții de vicepreședinte de raion, urmând să rămână doar două funcții. În cele două funcții au fost propuși Eugen Secrieru (domeniile economic, atragerea investițiilor, dezvoltare regională și infrastructură) și Petru Beregoi (domeniile educație, cultură, tineret, sport, protecție socială și ocrotirea sănătății).\n\nDe menționat că Eugen Secrieru este născut în 1989, a activat până acum în cadrul ADR Centru și în cadrul ONDRL.\n\nPetru Beregoi este născut în 1991, Răzeni, este jurnalist de profesie și a ocupat funcția de director al Agenției de Presă Moldpres.",
  "metadata": {
    "original_file": "Ialoveni_Online_0123.html"
  }
}