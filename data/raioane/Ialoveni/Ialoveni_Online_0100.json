{
  "title": "Ialoveni: Rezultatele licitațiilor de vânzare a două terenuri au fost anulate",
  "content": "Ialoveni: Rezultatele licitațiilor de vânzare a două terenuri au fost anulate\n\nConsiliul orășenesc Ialoveni a aprobat la ultima ședință rezultatele unei licitații cu strigare, în urma căreia a fost vândut un teren pentru construcții, din spatele benzinăriei de pe strada Testemițanu. De asemenea, au fost anulate licitațiile de vânzare a altor două terenuri, după ce câștigătorii nu și-au onorat obligațiunile de achitare a prețului la bunurile adjudecate.\n\nTerenul adjudecat în cadrul licitației din 18 ianuarie ajunge în proprietatea SRL-ului „Ghervas-Petrol”, companie ce administrează benzinăria din imediata apropiere. Compania a obținut terenul pentru o sumă de 702 mii lei, bani care vor ajunge în bugetul local.\n\nÎn cazul celor două terenuri pentru care au fost anulate rezultatele licitației de vânzare, este vorba despre un teren se află în adiacentul cafenelei SweetHome, iar în al doilea caz – un teren agricol din sectorul Moldova.\n\nMotivul anulării rezultatelor licitației este că cei care și-au adjudecat terenurile nu și-au onorat obligațiunile și nu au achitat în termenii stabiliți prețul bunurilor. De menționat că prețul final al terenurilor este de câteva ori mai mare decât prețul inițial stabilit pentru licitație. În cazul primului teren, de pe strada Testemițanu, prețul inițial a fost de puțin peste 383 de mii de lei, însă în cadrul licitației, prețul final s-a ridicat la peste 1,4 milioane lei, oferit de SRL „Solesa-Group”, administrator – Jalba Dmitri. În cazul celui de-al doilea teren, prețul final a crescut de 41 de ori: de la 23 de mii de lei, la aproape un milion, cumpărător – SRL „Innova Agro Invest”, reprezentant – Constantinov Maria.\n\nAmbele companii au fost lipsite de dreptul de a participa în continuare la licitațiile publice privind cele două terenuri.",
  "metadata": {
    "original_file": "Ialoveni_Online_0100.html"
  }
}