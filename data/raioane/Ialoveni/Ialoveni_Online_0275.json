{
  "title": "Orașul Ialoveni va semna un nou acord de înfrățire cu o localitate din România, dar și cu un oraș din Ucraina",
  "content": "Orașul Ialoveni va semna un nou acord de înfrățire cu o localitate din România, dar și cu un oraș din Ucraina\n\nConsiliul orășenesc Ialoveni a aprobat un proiect de decizie privind aprobarea semnării acordului de înfrățire și cooperare dintre orașul Ialoveni și orașul Gura Humorului din județul Suceava, România. Un alt acord de înfrățire pe care urmează să îl semneze orașul Ialoveni este cu orașul Pervomaisky, regiunea Harikov, Ucraina.\n\nPotrivit deciziei acordurile vor fi semnate de către primarul orașului Ialoveni.\n\nGura Humorului este o localitate ce a dobândit statutul de staţiune turistică de interes naţional. La 1 iulie 2010, oraşul Gura Humorului avea o populaţie stabilă totală de 15.748 locuitori . Potrivit presei din România, Gura Humorului este una dintre stațiunile turistice care strâng an de an sute de mii de turiști, datorită faptului că pe teritoriul orașului se afla celebra Mănăstire Voroneț, monument istoric și religios ce datează din anul 1488, dar și datorită poziționării orașului ce face din Gura Humorului o importantă stațiune climaterică a României.\n\nOrașul Pervomaisky este al patrulea cel mai mare oraș din Harikov, cu o populație de 28.986 de persoane. Orașul este cunoscut pentru Khimprom, una dintre cele mai mari fabrici chimice din fosta URSS.",
  "metadata": {
    "original_file": "Ialoveni_Online_0275.html"
  }
}