{
  "title": "Ialoveni: Taxele locale pentru anul 2024, aprobate de consilieri",
  "content": "Consiliul orășenesc Ialoveni a aprobat taxele locale pentru anul 2024. La ședință au fost prezenți 20 de consilieri, iar proiectul a fost aprobat în unanimitate.\n\nÎn mare parte, taxele locale pentru 2024 sunt aceleași ca și cele stabilite în 2023, cu câteva excepții:\n\nDeși proiectul inițial prevedea o taxă de 400 de lei, consilierii au stabilit o taxă pentru amenajarea teritoriului de 300 de lei anual pentru fiecare persoană ce desfășoară activitate profesională în sectorul justiției.\n\nDe asemenea, s-a votat introducerea unei taxe pentru publicitatea auto: „Până în anul 2022, publicitatea auto era coordonată de INSP, acum primăriile autorizează această publicitate. Propunerea noastră este să stabilim o taxă de 400 de lei anual, per m2, pentru publicitatea amplasată pe autoturism, taxa se aplică agenților economici înregistrați în orașul Ialoveni”, a fost explicația autorului proiectului, Valentin Bogos. Deși consilierul PAS Vadim Aftenii a propus Micșorarea acestei taxe, consilierii au aprobat propunerea autorului proiectului, adică 400 de lei anual, per m2.\n\nMajorarea taxei pentru farmacii a fost aprobată de consilieri, de la 35 de mii la 45 de mii anual, cu introducerea unei noi mențiuni: pentru a stimula deschiderea farmaciilor și în alte zone rezidențiale ale orașului, nu doar în centru (toate cele 9 farmacii existente în oraș fiind amplasate pe strada Alexandru cel Bun), consilierii au votat o taxă de 35 de mii de lei pentru farmaciile din alte zone decât strada centrală.\n\nO altă taxă care a fost majorată este taxa pentru terasele de vară amplasate pe teren public/privat, fără relații funciare, de la 50 lei/m2, la 100 lei/m2.",
  "metadata": {
    "original_file": "Ialoveni_Online_0115.html"
  }
}