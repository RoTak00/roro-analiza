{
  "title": "Primăria Costești își asumă să fie transparentă și condamnă abuzurile fostei conduceri a localității în raport cu presa",
  "content": "Primăria Costești își asumă să fie transparentă și condamnă abuzurile fostei conduceri a localității în raport cu presa\n\nPrimăria Costești a luat act de cunoștință de Raportulului de țară privind situația drepturilor omului în Republica Moldova pentru anul 2023 , publicat de Departamentul de Stat al Statelor Unite ale Americii, în care se menționează incidentul de îngrădire a accesului la informații pentru reportera IaloveniOnline de către fostul primar de Costești, Vasile Bortă. Ba mai mult, în cadrul ședinței consiliului din 3 mai 2024, actuala conducere a primăriei Costești condamnă comportamentul ex- primarului Vasile Bortă și își asumă angajamentul să fie cât mai transparenți și astfel de situații „să nu se mai repete”.\n\n„Este o pată pentru localitate, iar propunerea mea este să luăm act de acest raport și să condamnăm asemenea acțiuni. Totodată să ne angajăm ca asemenea acțiuni să nu se mai repete” a spus consilierul local Mircea Sula.\n\nSubiectul a fost inclus suplimentar pe ordinea de zi a ședinței și a fost votat unanim de consilieri.\n\nAmintim, Primăria Costești a ajuns în atenția Departamentului de Stat al Statelor Unite ale Americii, după ce în luna iunie 2023, ex-primarul localității, Vasile Borta a refuzat să ofere informații reporterei IaloveniOnline, privind proiectele de decizie a Consiliului local Costești. Drept reacție, nouă organizații neguvernamentale din domeniul mass-media au semnat o declarație comună prin care au condamnat tentativa primarului satului Costești de a împiedica accesul jurnaliștilor IaloveniOnline la proiectele de decizii ale Consiliului sătesc și solicitau alesului local să respecte obligațiile ce decurg din legislația privind transparența în procesul decizional.",
  "metadata": {
    "original_file": "Ialoveni_Online_0089.html"
  }
}