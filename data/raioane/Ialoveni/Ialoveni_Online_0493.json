{
  "title": "Consiliul sătesc Văsieni se întrunește în ședință, cu accesul cetățenilor interzis",
  "content": "Consiliul sătesc Văsieni se întrunește în ședință, cu accesul cetățenilor interzis\n\nConvocarea Consiliului sătesc Văsieni a fost anunțată prin publicarea pe pagina de Facebook a dispoziției primarului în acest sens, însă proiectele de decizii nu au fost făcute publice. Aceasta se întâmplă în condițiile actuale de pandemie, când pentru majoritatea cetățenilor, instrumentele online reprezintă singura posibilitate de a fi la curent cu procesul decizional și gestionarea banilor publici. În același anunț se mai spune că, “în contextul situației epidemiologice, ședința se va petrece decât cu Consilierii, accesul altor persoane fiind interzis!”.\n\nÎntrunirea va avea loc la 3 iunie, în sala de ședințe a primăriei, cu începere de la ora 16:00. Pe ordinea de zi a acesteia sunt introduse patru subiecte: cu privire la situația epidemiologică din sat, cu privire la situația criminogenă, cu privire la pregătirea de alegerile anticipate din 11 iunie și cu privire la planul de activitate al Consiliului în trimestrul III al anului curent.\n\nPotrivit constatărilor făcute de Comisia raională extraordinară de sănătate publică Ialoveni în ședința din 21 mai , satul Văsieni se află sub cod galben de alertă epidemiologică, alături de alte cinci localități ale raionului.\n\nÎn consecință, Primăria promite în postarea pe rețeaua de socializare că va “încerca a transmite ședința on-line, cât pe pagina Primăriei Văsieni, atît pe pagina primarului”.",
  "metadata": {
    "original_file": "Ialoveni_Online_0493.html"
  }
}