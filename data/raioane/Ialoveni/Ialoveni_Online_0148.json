{
  "title": "Costești: Consilierii ar putea aproba scoaterea la licitație a unui teren și plata datoriei pentru cadourile de Anul Nou din 2022",
  "content": "Costești: Consilierii ar putea aproba scoaterea la licitație a unui teren și plata datoriei pentru cadourile de Anul Nou din 2022\n\nUn teren cu suprafața de 0,238 ha, cu număr cadastral 55155021011 situat în extravilanul localității Costești ar putea fi scos la licitație de vânzare-cumpărare cu un preț inițial de 180 de mii de lei. Decizia ar putea fi votată de consilierii locali, la ședința ordinară a Consiliului, din 15 septembrie, planificată la ora 9:00, în incinta primăriei.\n\nPe ordinea de zi sunt 11 subiecte printre care desemnarea candidaților la organele electorale, redistribuirea mijloacelor financiare, aprobarea Acordului de Înfrățire între satul Costești și comuna Șcheea, județul Suceava, România, atribuirea numelor de străzi și examinarea cererilor din partea cetățenilor.\n\nPotrivit proiectelor de decizie, consilierii ar putea aloca bani pentru: \n\n 9,600 de lei – datorie din 2022, pentru procurarea cadourilor pentru copii de Anul Nou. \n\n 9,250 de lei – pentru flori și compoziții florale. \n\n 20,442 de lei – pentru masa de sărbătoare la inaugurarea Complexului Sportiv Costești . \n\n 25,000 de lei – pentru felicitarea cadrelor didactice și a personalului auxiliar din instituțiile preșcolare. \n\n (Pentru a vedea alte sume de bani spre alocare, consultați proiectul de decizie nr. 5.)\n\nDe asemenea, se planifică atribuirea a două denumiri de străzi: strada Valea Fânului și strada Voloaca.\n\nAmintim că ședințele Consiliului sunt publice și oricine poate asista.",
  "metadata": {
    "original_file": "Ialoveni_Online_0148.html"
  }
}