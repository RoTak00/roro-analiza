{
  "title": "Aproape un milion de lei din Fondul Rutier revine satului Horești. Consilierii au decis drumul care va fi reparat",
  "content": "Aproape un milion de lei din Fondul Rutier revine satului Horești. Consilierii au decis drumul care va fi reparat\n\nSatul Horești va beneficia în 2022 de aproape un milion de lei din Fondul Rutier, pentru reparația drumurilor. Consiliul local Horești a aprobat la data de 28 ianuarie drumul care va fi reabilitat din acești bani. Este vorba despre o porțiune din strada Doina și Ion Aldea-Teodorovici, sector 197, (drumul spre cimitirul nou).\n\nPotrivit decizie Consiliului, suma ce va fi îndreptată spre reparația străzii respective este de 954 de mii de lei.\n\nÎntrebat pentru ce distanță de drum vor ajunge acești bani, primarul Petru Cigoreanu spune că îi este greu să se pronunțe, întrucât încă nu este pregătit un deviz de cheltuieli.\n\n„Nu avem proiect încă, pentru că nu știam ce drum va fi aprobat. Vom face un deviz. Luând în considerare anii precedenți, dintr-un milion și ceva reușeam să realizăm vreo 300 de metri. Acum avem o sumă mai mica, dar și prețurile s-au mărit la toate materialele, la transportatori, la manoperă. Sper că măcar de vreo 250 de metri să ne ajungă. O să facem drumul cu o lățime de 5 metri, pentru că nu îl facem în fiecare zi, și e drum care duce spre cimitirul nou, trebuie să aibă două benzi, să încapă două mașini. Dar e clar că nu o să ajungem cu reparația până la cimitir, poate la anul…”\n\nDrumul va fi reparat în urma unei licitații. Primarul spune că de obicei se începea prin iunie, iar până se organiza concursul (licitația), și până se mobilizau toți, era deja început de toamnă.\n\n„Anul acesta vreau să mă ocup de asta acuma. Sper ca cel mult într-o lună să ne clarificăm cu tot, și să lansăm licitația și să realizăm drumul poate chiar în prima jumătate a anului 2022”, adaugă primarul.",
  "metadata": {
    "original_file": "Ialoveni_Online_0333.html"
  }
}