{
  "title": "Consiliul sătesc Cărbuna a aprobat tarifele pentru serviciile prestate de tractorul multifuncțional al Primăriei",
  "content": "Consiliul sătesc Cărbuna a aprobat tarifele pentru serviciile prestate de tractorul multifuncțional al Primăriei\n\nConsiliul sătesc Cărbuna a aprobat, la ultima ședință a consiliului, din 20 iunie, tarife pentru serviciile prestate de tractorul multifuncțional al Primăriei Cărbuna, pentru anul 2023. Este vorba despre tractorul procurat în luna aprilie a anului curent, cu finanțarea Agenției pentru Intervenții și Plăți în Agricultură. Agenții economici și persoanele nerezidente urmează să achite un tarif mai mare cu 10% față de rezidenții satului, conform deciziei consilierilor.\n\nTractorul a costat 745 700 lei dintre care 562 400 lei a constituit finanțarea Agenției de Intervenții și Plăți în Agricultură și 183 300 lei a fost contribuția Administrației Publice Locale a satului Cărbuna.\n\n„Avem un tractor multifuncțional, de capacitate mare. Mulți oameni vin și îmi spun: „Domn primar, avem de dus niște gunoi, avem de făcut asta, asta”. Am angajat un tractorist și am pus niște taxe pentru serviciile acestui tractor, pentru a putea autoîntreține tractorul”, ne spune primarul de Cărbuna, Constantin Cecoi.\n\nAstfel, pentru servicii de transportare a încărcăturilor în intravilanul localității se va percepe o taxă de 350 de lei, iar din (în) extravilanul localității – 450 de lei.\n\nServicii ce implică cisterna pentru apă vor costa 300 de lei, iar serviciile de cosire a ierbii, pentru un hectar, vor costa 1000 de lei.\n\nLa tarifele menționate mai sus se va adăuga 10% pentru agenții economici și persoanele nerezidente.",
  "metadata": {
    "original_file": "Ialoveni_Online_0216.html"
  }
}