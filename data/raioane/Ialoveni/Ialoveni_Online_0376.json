{
  "title": "Primăria Ialoveni anunță consultări publice pentru proiectul taxelor locale, a taxelor funciare și proiectul bugetului pentru 2022",
  "content": "Primăria Ialoveni invită locuitorii orașului la consultări publice în privința a trei proiecte de decizie. Este vorba despre proiectul cu privire la aprobarea bugetului orașului pentru anul 2022, proiectul cu privire la stabilirea cotelor impozitului funciar și pe bunurile imobiliare pentru anul 2022 și proiectul cu privire la aprobarea și punerea în aplicare a taxelor locale pentru anul 2022.\n\nConsultările publice vor avea loc pe 17 noiembrie, ora 17:00 în incinta Casei de Cultură „Andrei Ungureanu”.\n\nConform proiectului bugetului , bugetul pentru anul 2022 se planifică în sumă de 50.390.700 lei, cu 5 milioane mai mult decât bugetul din 2021 și cu peste 7 milioane mai mult decât bugetul din 2020. Din suma de 50 de milioane de lei, 26,4 milioane vor veni din bugetul de stat, iar aproape 24 de milioane vor constitui venituri proprii ale localității. Se planifică a acumula 3,2 milioane din taxe locale, 18,8 milioane din impozite și 1,8 milioane din prestări servicii.\n\nProiectul cu privire la taxele locale prevede majorarea mai multor taxe precum cele aplicate benzinăriilor, farmaciilor, florăriilor etc. Cu un articol detaliat la acest subiect vom reveni curând.\n\nPotrivit autorităților, sugestiile cu privire la proiectele supuse consultării publice pot fi expuse pe paginile web ialoveni.md și pagina de Facebook a Primăriei, sau în ziua desfășurării ședinței, în direct, pe platforma ZOOM. Pentru a fi conectați la ședință urmează să sunați la numărul de telefon 0268 22484 pentru a indica poșta electronica la care să vi se trimită linkul de acces.",
  "metadata": {
    "original_file": "Ialoveni_Online_0376.html"
  }
}