{
  "title": "Două automobile de peste 28 de mii de euro au fost procurate în acest an de Primăria Costești",
  "content": "Două automobile de peste 28 de mii de euro au fost procurate în acest an de Primăria Costești\n\nPrimăria Costești a procurat în acest an două automobile în valoare de aproape 540 de mii de lei, echivalentul a peste 28 de mii de euro, pentru necesități de serviciu, în special pentru viceprimari. Cel puțin așa ne comunică administrația locală, într-un răspuns la o solicitare de informație, prin platforma Vreauinfo.md . Primăria deține și o a treia mașină de tip Skoda Octavia, moștenită de la precedenta conducere. Deși a existat o decizie a Consiliului prin care se dorea scoaterea la licitație a mașinii vechi, acum Primăria s-a răzgândit și a precizat că „urmează a fi transmisă în folosință Întreprinderii Gospodăria Comunal – Locativă Costești”.\n\nMașinile procurate în acest an sunt de tip Dacia Sandero, produse în anul 2022, iar costul unei mașini este puțin peste 269 de mii de lei, echivalentul a 14 mii de euro. Mașinile sunt înmatriculate cu numerele AEX 714 și AEX 746, cu un consum urban de 6,1 și extra urban 4,5 / complet 5 litri la 100 de km.\n\nAcest model, din același an, pe piață auto este estimat între 14 și 17 mii de euro.\n\nLa ședința consiliului din 12 decembrie 2023 consilierii au votat repartizarea limitei de combustibil pentru anul 2024. Astfel, pentru viceprimari (cei care se vor folosi de mașinile procurate) s-a stabilit 500 de litri lunar, pentru primar 400, pentru Garda Populară 100, etc. \n\n\n\nAmintim că și fosta conducere a localității a decis în martie 2022 procurarea unui nou automobil în valoare de 350.000 lei (echivalentul a 18 mii de euro), însă mașina așa și nu a mai fost cumpărată.",
  "metadata": {
    "original_file": "Ialoveni_Online_0094.html"
  }
}