{
  "title": "Strada Ștefan cel Mare din Dănceni va fi reparată din banii redistribuiți din Fondul Rutier",
  "content": "Strada Ștefan cel Mare din Dănceni va fi reparată din banii redistribuiți din Fondul Rutier\n\nPorțiunea de drum cu o lungime de 625 de m, pe segmentul 27 august – Mihai Eminescu, a străzii Ștefan cel Mare din localitatea Dănceni va fi reparată din banii redistribuiți din Fondul Rutier. Consilierii locali au decis la ședința consiliului din 8 februarie alocarea resurselor financiare de 685,7 mii de lei pentru reparația străzii.\n\nPrimara localității, Victoria Butuc-Guranda susține că drumul a fost selectat în baza unui sondaj online la care au participat locuitorii satului unde au fost întrebați care locatari ar putea contribui financiar. „În urma sondajului au fost selectate două drumuri, unul a fost reparat anul trecut, anul acesta vom repara strada Ștefan cel Mare. (…) Participarea cetățenilor este un factor important pentru noi, pentru că primăria nu poate asigura cheltuielile în întregime. Urmează să stabilim care va fi contribuția pentru fiecare gospodărie. Dacă e să raportăm după anul trecut la strada Alexei Mateevici, locuitorii au contrinuit aproximativ cu câte 6 000 de lei. Acum Primăria va asigura materialele iar cetățenii vor contribui cu manopera”, susține primara.\n\nAminitim că resursele Fondului Rutier au fost redirecționate primăriilor, conform taxelor achitate la stat de proprietarii vehiculelor înregistrate în fiecare localitate.",
  "metadata": {
    "original_file": "Ialoveni_Online_0326.html"
  }
}