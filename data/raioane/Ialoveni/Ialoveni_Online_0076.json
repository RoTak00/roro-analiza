{
  "title": "Casa Raională de Cultură are un director interimar",
  "content": "Casa Raională de Cultură are un director interimar\n\nDupă decesul lui Anatol Postica, fostul director al Casei Raionale de Cultură „Andrei Ungureanu”, interimatul acestei funcții va fi asigurat de Mihail Silistraru, fost președinte de raion. Informația a fost confirmată pentru IaloveniOnline de șefa Secției Cultură, Diana Josu-Braniste.\n\nMihai Silistraru a fost numit director interimar al instituției, prin ordinul șefei secției de Cultură, până la desfășurarea unui concurs de numire a unui director.\n\n„Domnul Silistraru are o experiență bogată pe partea culturală și, după consultări petrecute cu administrația raionului, s-a decis ca dumnealui să asigure interimatul funcției pentru a nu perturba activitatea Casei de Cultură, până vom avea un nou director”, ne-a spus Diana Josu-Braniște.\n\nDe menționat că, conform legii, interimatul unei funcții poate fi asigurat pentru o perioadă de cel mult 6 luni.\n\nMihail Silistraru a ocupat funcția de președinte al raionului Ialoveni (2007-2011 și 2019-2023). De asemenea, a fost șef al Secției cultură în anii 1981-1982, iar în 1969 a condus timp de câteva luni Casa de Cultură din Ulmu, localitate de unde își trage originile. Deși a trecut ceva vreme de când a deținut aceste funcții în domeniul culturii, Mihail Silistraru spune că a fost „alături de cultură tot timpul”. Acesta este cunoscut și ca un iubitor de poezii, având în palmares câteva cărți publicate.\n\n„Casa de cultură trebuie sa funcționeze normal. Sunt foarte multe evenimente și trebuie o bună gestionare a acestora. Acesta va fi obiectivul meu principal”, a spus Mihail Silistraru reporterului IaloveniOnline.",
  "metadata": {
    "original_file": "Ialoveni_Online_0076.html"
  }
}