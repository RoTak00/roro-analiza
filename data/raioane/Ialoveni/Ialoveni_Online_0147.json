{
  "title": "Școala de Arte Ialoveni: Taxele pentru instruirea copiilor sunt mai mari cu câteva zeci de lei în acest an",
  "content": "Școala de Arte Ialoveni: Taxele pentru instruirea copiilor sunt mai mari cu câteva zeci de lei în acest an\n\nTaxele pentru instruirea copiilor la specialitățile Școlii de Arte din Ialoveni au fost majorate, prin decizia consilierilor locali, cu câteva zeci de lei. Dacă anul trecut, taxele de instruire constituiau 250-280 lei, anul acesta, unele taxe ajung la 330 de lei.\n\nDe asemenea, copiii orfani de ambii părinți sau cei care cresc în casele de tip familial sunt scutiți integral de taxă. Familiile cu patru sau mai mulți copii vor achita 50% din taxă pentru instruirea primului copil și 20% din taxă pentru instruirea celorlalți copiii.\n\nÎn cazul absenței elevului de la lecții pe motiv de boală pe o durată de o lună sau mai mult, taxa va fi achitată în mărime de 50% pe perioada bolii.\n\nDaniela Bodorin, directoarea Școlii de Arte explică faptul că 80% din bugetul instituției vine de la Ministrul Finanțelor, din bugetul de stat, iar 20% – din plățile achitate de părinți și elevi.\n\n„Dacă calculăm din aceste 20%, ar ieși o taxă de 395 de lei per elev. Adică real, ar fi o taxă de 395 de elevi. Noi nu am majorat plata în școală de vreo 3 ani. Doi ani în urmă s-a decis la consiliul să nu mărim taxa și diferența să fie acoperită de Primărie, iar anul trecut am majorat foarte puțin. Anul ăsta noi nu am putut să ridicăm așa cum trebuie pentru că ar fi saltul prea mare”, spune Daniela Bodorin pentru IaloveniOnline.\n\nPentru anul de studii 2023-2024 la Școala de Arte s-au înscris peste 400 de elevi.",
  "metadata": {
    "original_file": "Ialoveni_Online_0147.html"
  }
}