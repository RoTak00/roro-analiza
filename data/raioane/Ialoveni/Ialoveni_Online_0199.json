{
  "title": "La Puhoi au fost organizate consultări publice privind modificarea Planului Urbanistic General. Vezi ce s-a decis",
  "content": "La Puhoi au fost organizate consultări publice privind modificarea Planului Urbanistic General. Vezi ce s-a decis\n\nPe 10 iulie, primăria Puhoi a desfășurat consultările publice cu referire la modificarea Planului Urbanistic General al localității. Deși primăria a anunțat cetățenii din timp despre eveniment, la consultări au venit puțini locuitori.\n\nViceprimara localității Nadejda Carajea precizează că Planul Urbanistic General al localității nu mai corespunde realității, iar modificările care ar urma să se întreprindă vor aduce facilități oamenilor.\n\nPotrivit ei, la consultări s-a decis introducerea mai multor modificări stabilite din necesitățile reale și actuale ale locuitorilor.\n\nPrincipalele modificări care au fost stabilite sunt:\n• Modificarea coeficientului de utilizare a terenului (CUT) de la 0,1-0,5 la 0,6-0,8, în funcție de nivel construcției și a procentului de ocupare al terenului (POT) de la 10% până la 35%.\n• S-a stabilit locația pentru zona comunală (stația de epurare) și a unui nou cimitir, în afara localității.\n• Reevaluarea subzonei de inundației sezoniere pentru admiterea construcțiilor locative sau construcții economice în apropierea râului din localitate.\n\n„Aceste modificări ar oferi oamenilor o claritate și posibilități mai mari atunci cât vor dori să-și construiască o casă”, ne-a spus viceprimara.\n\nLa consultările publice au venit în jur de 20 de oameni.",
  "metadata": {
    "original_file": "Ialoveni_Online_0199.html"
  }
}