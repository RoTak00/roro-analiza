{
  "title": "Demisia unui viceprimar de Ialoveni și alegerea altuia - pe ordinea de zi a ședinței consiliului de mâine",
  "content": "Demisia unui viceprimar de Ialoveni și alegerea altuia – pe ordinea de zi a ședinței consiliului de mâine\n\nConsilierii locali din orașul Ialoveni sunt convocați în ședință extraordinară. Primarul orașului a semnat o dispoziție de convocare a ședinței, pentru ziua de joi, 18 ianuarie, ora 12:00, în sala de ședințe a Primăriei.\n\nPe ordinea de zi se află acceptarea cererii de demisie a viceprimarului Radu Chilaru și numirea unui nou viceprimar. Deocamdată nu se cunoaște cine este persoana care va veni în această funcție, numele acesteia lipsind din proiectul de decizie.\n\nDe asemenea, vor fi alocați peste 180 de mii de lei drept ajutor unic angajaților Primăriei și angajaților sectorului amenajare și înverzire, cu ocazia Zilei Autonomiei Locale și Lucrătorului din Administrația Locală. Alți 40 de mii de lei vor fi alocați campionului mondial la judo, iwloveneanul Denis Vieru, pentru pregătire și deplasare la Jocurile Olimpice din 2024.\n\nConsilierii urmează să aprobe înaintarea spre finanțare în cadrul Programului „Satul European”, ediția II-a, 2024, a unui proiect de construcție a rețelelor de canalizare cu scurgere gravitațională în sectoarele rezidențiale. De altfel, aleșii locali vor aproba implementarea proiectului selectat de cetățeni prin intermediul bugetării participative – „În coliba albastră”, la Biblioteca Publică Orășenească pentru Copii „Spiridon Vangheli”.",
  "metadata": {
    "original_file": "Ialoveni_Online_0110.html"
  }
}