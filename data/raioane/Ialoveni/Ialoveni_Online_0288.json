{
  "title": "Raionul Ialoveni s-a înfrățit cu Municipiul Buzău din România",
  "content": "Raionul Ialoveni s-a înfrățit cu Municipiul Buzău din România\n\nÎn cadrul unei vizite oficiale peste Prut, președintele Raionului Ialoveni, Mihail Silistraru, a semnat la 26 mai 2022 un acord de înfrățire și colaborare cu Municipiul Buzău.\n\n„În aceste vremuri tulburi datorate războiului din Ucraina, cred că trebuie să venim cu fapte concrete privind susținerea fraților noștri de peste Prut, a românilor noștri de peste Prut”, spune Constantin Toma, primarul municipiului Buzău. Pe lângă înfrățirea cu raionul Ialoveni, municipiul Buzău s-a înfrățit și cu municipiul Strășeni din Republica Moldova, și a decis înființarea Teatrului Municipal „Maximilian” Buzău, împreună cu Teatrul Național „Mihai Eminescu” din Chișinău.\n\n„Domnul primar Constantin Toma, care are o experiență bogată în atragerea investițiilor europene, s-a arătat deschis să ne ajute în scrierea și implementarea proiectelor. Tot odată, domnul primar a fost încântat de cele văzute la Galeria ,,Petru Costin” a Consiliului raional Ialoveni și a promis că va contribui cu un suport financiar substanțial pentru reparația încă a două etaje,unde va fi extinsă galeria. Mulțumesc colegilor din România pentru primire frățească și pentru susținerea raionului nostru”, scrie Mihail Silistraru, președintele raionului Ialoveni, pe pagina sa de Facebook.\n\nBuzău este municipiul de reședință al județului cu același nume și are o populație de 115.494 de locuitori (recensământul din 2011), reprezentând al optsprezecelea oraș din România, după numărul de populație.",
  "metadata": {
    "original_file": "Ialoveni_Online_0288.html"
  }
}