{
  "title": "Un parc din orașul Ialoveni va purta numele primarului Sergiu Armașu",
  "content": "ACTUALIZARE: Primarul de Ialoveni a venit cu o altă propunere pentru denumirea parcului din sectorul Huțuleuca .\n\nȘtire inițială: Un parc din orașul Ialoveni va purta numele actualului primar, Sergiu Armașu. O decizie în acest sens a fost aprobată în unanimitate de cei 19 consilieri prezenți la ședința din 29 noiembrie 2024 a Consiliului orășenesc Ialoveni.\n\nEste vorba despre parcul de pe strada Mihai Viteazul (Teatrul de Vară), construit în cadrul unui proiect de revitalizare urbană, implementat de Agenția de Dezvoltare Regională Centru și susținut financiar de Fondul Național pentru Dezvoltare Regională și Locală, cu un buget total de peste 11,7 milioane de lei, inclusiv o contribuție din partea orașului Ialoveni.\n\nProiectul de decizie pentru denumirea parcului a fost propus de consilierul Nicolae Stegărescu, având la bază „inițiativa locuitorilor orașului Ialoveni” și un „set de demersuri semnate”.\n\nSubiectul a fost introdus suplimentar pe ordinea de zi.\n\nPotrivit proiectului, decizia atribuirii parcului numelui actualului primar are loc „în semn de înaltă gratitudine și drept expresie de recunoaștere, apreciere a contribuției valoroase în dezvoltarea orașului Ialoveni, aduse dlui Sergiu Armașu, remarcabilă personalitate”.\n\nSergiu Armașu se află la cel de-al treilea mandat de primar al orașului Ialoveni. Acesta a candidat independent în anul 2015 și 2019, iar la alegerile din 2023 a candidat din partea Partidului Acțiune și Solidaritate.",
  "metadata": {
    "original_file": "Ialoveni_Online_0002.html"
  }
}