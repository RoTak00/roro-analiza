{
  "title": "Trei sectoare de drum din localitatea Nimoreni vor fi reparate din banii redistribuiți din Fondul Rutier",
  "content": "Trei sectoare de drum din localitatea Nimoreni vor fi reparate din banii redistribuiți din Fondul Rutier\n\nConsilierii locali din Nimoreni au aprobat la ședința consiliului din 22 martie reparația a trei sectoare de drum din localitate. Cei 590 de mii de lei redistribuiți din Fondul Rutier vor fi cheltuiți pentru cele aproximativ 650 de metri de drum. Lucrările ar urma să înceapă în această primăvară.\n\nPotrivit documentului cele trei sectoare de drum care vor fi reparate sunt: „drumul de la Z.Curnic până la Covali O.; drumul de la drumul principal până la Burea Nicolai și drumul varianta albă în sectorul nou de la drumul principal până la Cojocari Nicolai”, se arată în decizia consiliului.\n\nPrimarul localității susține că drumurile ar avea aproximativ 650 de metri iar lucrările ar urma să înceapă în această primăvară. „A fost aleasă compania prin tender care va efectua lucrările la toate cele trei sectoare de drum. Conform planului reparația va începe în luna mai însă perioada de reparare va dura și anul viitor”, susține Andrei Covali.\n\nPrimarul a precizat că deocamdată nu a fost solicitată contribuția locuitorilor pentru reparația drumurilor.\n\nAmintim că resursele Fondului Rutier au fost redirecționate primăriilor, conform taxelor achitate la stat de proprietarii vehiculelor înregistrate în fiecare localitate.",
  "metadata": {
    "original_file": "Ialoveni_Online_0304.html"
  }
}