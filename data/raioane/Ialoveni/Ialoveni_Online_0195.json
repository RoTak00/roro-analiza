{
  "title": "Consilierii comunei Răzeni se întâlnesc din nou în ședință extraordinară",
  "content": "Consilierii comunei Răzeni se întâlnesc din nou în ședință extraordinară\n\nPe 21 iulie, ora 18:00, în incinta Căminului Cultural „Ion Inculeț” va avea loc o nouă ședință a Consiliului comunei Răzeni. O tentativă eșuată a fost pe 23 iunie, când din lipsă de cvorum, ședința nu a avut loc.\n\nPe ordinea de zi sunt două subiecte: acceptarea contribuției consiliului orășenesc Măgurele și schimbarea denumirii unei străzi din „Pușkin” în „Măgurele”.\n\nSecretara consiliului, Cristina Antoci spune că sedința precedentă nu a avut loc din lipsă de cvorum. „În ultimul moment a intervenit ceva la câțiva consilieri și nu am întrunit numărul necesar ca să se poată desfășura ședința”, ne-a spus Cristina Antoci.\n\nPotrivit proiectelor de decizie, consilierii ar urma să aprobe recepționarea sumei de 190 de mii de lei românești, de la primăria orașului Măgurele, din Județul Ilfov, România, pentru finanțarea proiectului „Consolidarea Ravenei și evacuarea apelor la suprafață”.\n\nDe asemnea strada Alexandr Pușkin din comună va fi redenumită în Măgurele.",
  "metadata": {
    "original_file": "Ialoveni_Online_0195.html"
  }
}