{
  "title": "Consilierii din Ialoveni și-au stabilit „salariul” pentru munca depusă în Consiliul orășenesc",
  "content": "Consilierii din Ialoveni și-au stabilit „salariul” pentru munca depusă în Consiliul orășenesc\n\n600 de lei. Este indemnizația pe care consilierii din Ialoveni și-au stabilit-o pentru participarea la fiecare ședință a consiliului orășenesc. Decizia a fost aprobată de cei 20 de consilieri prezenți la ședința din 14 decembrie 2023.\n\nIndemnizația votată de noii consilieri este cu 100 de lei mai mare decât indemnizația pe care și-au stabilit-o consilierii din mandatul precedent. De menționat că, din această sumă se reține impozitul pe venit (12%).\n\nDezbaterea proiectului a stârnit amuzamentul consilierilor, care au glumit în jurul acestui subiect.\n\n-„În comisii a fost propusă și s-a ajuns la un numitor comun, suma de 600 de lei. Dacă sunt propuneri, poftim”, a spus președintele ședinței.\n\n-„Toți au, dar tac!”, a spus, mai în glumă, mai în serios, un consilier.\n\nUn alt consilier a propus menținerea sumei de 500 de lei, însă, la final a votat împreună cu colegii săi pentru suma de 600 de lei.",
  "metadata": {
    "original_file": "Ialoveni_Online_0112.html"
  }
}