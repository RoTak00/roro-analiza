{
  "title": "Văsieni: Consilierii urmează să aprobe acordarea indemnizațiilor unice la plecarea din funcție",
  "content": "Văsieni: Consilierii urmează să aprobe acordarea indemnizațiilor unice la plecarea din funcție\n\nConsilierii locali din Văsieni urmează să se întrunească mâine, 22 septembrie, în ședință ordinară. Pe ordinea de zi sunt 5 subiecte, ședința va avea loc la ora 15:00 și poate participa orice cetățean interesat.\n\nUnul dintre subiectele ce urmează a fi discutate de consilieri este achitarea indemnizației pentru aleșii locali aflați la final de mandat. Conform legii, aceștia beneficiază, la finalul mandatului, de o indemnizație unică în mărime de un salariu mediu pe economie pentru anul precedent.\n\nUnele consilii locale din raionul Ialoveni au aprobat decizii de achitare a acestor indemnizații, luând ca bază de calcul cifra de 9.900 de lei – suma salariului mediu pe economie prognozat de Guvern pentru anul 2022 , aprobat prin Hotărârea Guvernului nr. 458 din 29.12.2021.\n\nÎn proiectul de decizie de la Văsieni, însă, e menționată suma de 10.447 lei.\n\n„Știu că unele consilii au luat ca bază suma de 9900 de lei. Am văzut unii colegi care au pus 9.900, alții care au pus 10.447 lei. Noi am solicitat o clarificare de la Biroul Național de Statistică și ni s-a răspuns că suma e 10.447 lei. Salariul în 2022 s-au mărit un pic. 9.900 era salariul prognozat, însă salariile s-au mărit un pic și salariul a crescut. 10.447 e suma care ne-a dat-o BNS, adică suma salariului mediu actualizat, calculat de BNS”, ne-a spus Mariana Dimitriu, secretara Consiliului local Văsieni.\n\nDe această indemnizație vor beneficia 13 consilieri locali din Văsieni și primarul satului Văsieni.\n\nUn alt subiect vizează repartizarea mijloacelor financiare din soldul disponibil al Primăriei.",
  "metadata": {
    "original_file": "Ialoveni_Online_0146.html"
  }
}