{
  "title": "Un tânăr din Ungheni a fost reținut pentru deținerea și distribuirea substanțelor narcotice",
  "content": "Polițiștii din Ungheni au intrat în posesia unei informații operative despre activitatea infracțională a unui tânăr, precum că ar păstra și distribui substanțe narcotice în ascunzișuri din fâșiile forestiere din Ungheni.\n\nTânărul de 19 ani a fost depistat în flagrant în timp ce plasa în ascunzișuri „Hașiș” pentru ulterioara vânzare. La el polițiștii au depistat zeci de pachețele cu substanțe narcotice învelite în bandă adezivă de diferite culori.\n\nDe asemenea, în urma cercetării la fața locului, din fâșia forestieră au fost ridicate alte pachețele cu drog, iar încǎ 16 au fost ridicate de la domiciliul său. Totodată a fost ridicat și telefonul acestuia, pentru acumularea materialului probator, stabilirea complicilor și proveniența drogurilor.\n\nCele 52 de pachețele cu substanțe narcotice au fost transmise la CTCEJ al IGP pentru efectuarea expertizelor, iar tânărul este cercetat penal în libertate.",
  "metadata": {
    "original_file": "Expresul_Ungheni_0009.html"
  }
}