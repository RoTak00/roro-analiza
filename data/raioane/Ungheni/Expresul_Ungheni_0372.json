{
  "title": "Gazoductul Iași – Ungheni – Chișinău va putea transporta gaze naturale în ambele sensuri",
  "content": "Gazoductul Iași – Ungheni – Chișinău va putea transporta gaze naturale în ambele sensuri. Lucrările care urmează a fi efectuate în acest sens sunt stipulate într-un Memorandum interguvernamental moldo-român, aprobat de Guvernul României miercuri. Totodată, urmează a fi analizată posibilitatea creșterii capacității de transport și extinderea gazoductului pe Centura Chișinăului. Lucrările ar urma să fie finalizate până la sfârșitul anului 2031, transmite moldpres.md.\n\nÎn domeniul energiei electrice, Memorandumul prevede interconectarea sistemelor electroenergetice ale României și Republicii Moldova prin construirea Liniei electrice aeriene de 400 kV Suceava – Bălți, cu extinderea stației 400 kV Suceava și stația 400 kV Bălți; realizarea interconexiunii de comunicație pe linia electrică existentă 110 kV Huși – Cioara precum și posibilitatea realizării unui studiu de sistem comun pentru identificarea celor mai bune soluții de construcție a celei de-a treia linii electrice de interconectare la nivelul de tensiune de 400 kV dintre România și Republica Moldova.\n\nTotodată, va fi examinată posibilitatea de a integra Î.S. Moldelectrica în Piața de echilibrare administrată de către C.N.T.E.E. Transelectrica S.A. și de a integra piețele centralizate de energie electrică din Republica Moldova cu cele organizate de Operatorul pieței de energie electrică desemnat din România, Opcom S.A.\n\nExecutivul de la București a aprobat miercuri Memorandumul de înțelegere între Guvernul României şi Guvernul Republicii Moldova privind continuarea realizării proiectelor necesare interconectării reţelelor de gaze naturale şi energie electrică din cele două state.",
  "metadata": {
    "original_file": "Expresul_Ungheni_0372.html"
  }
}