{
  "title": "A început testarea tematică la două discipline. Urmează tezele semestriale",
  "content": "Elevii claselor a VIII-a și a IX-a din 32 de raioane și din municipiile Bălți și Chișinău, scriu, în zilele de 27 și 28 noiembrie, teste de evaluare a competențelor la limba și literatura română și la matematică, arată un comunicat de presă al Ministerului Educației, citat de IPN.\n\nLa testarea tematică anunțată de minister participă elevi din 486 de instituții de învățământ din țară. Instituțiile implicate au avut posibilitatea să aleagă una dintre cele două discipline (limba și literatura română sau matematică) sau ambele. De asemenea, au ales dacă la testare participă clasele a VIII-a, a IX-a sau ambele.\n\nLucrările vor fi verificate în comisiile raionale/municipale de evaluare, iar rezultatele acestui exercițiu vor fi transmise Agenției Naționale pentru Curriculum și Evaluare pentru efectuarea unei analize a nivelului de aplicare a curriculumului la clasă pe anumite segmente de conținut, a precizat Lilia Ivanov, directoarea Agenției.\n\nȘi Direcția generală educație, tineret și sport din municipiul Chișinău anunță că, între 9 și 18 decembrie, se vor desfășura tezele semestriale din sesiunea de iarnă. Orarul tezelor va fi prezentat până pe 5 decembrie. Elevii sunt încurajați să înceapă pregătirea din timp, având în vedere că tezele sunt o parte esențială a evaluării lor școlare. De asemenea, părinții pot solicita informații suplimentare fie direct de la școli, fie contactând DGETS.\n\n„Este important ca elevii să își planifice timpul de studiu pentru a se pregăti cât mai bine pentru teze, iar părinții să se asigure că sunt la curent cu toate detaliile organizatorice”, se arată într-un mesaj al DGETS.",
  "metadata": {
    "original_file": "Unghiul_0453.html"
  }
}