{
  "title": "”Drumuri sigure – copii sănătoși și în siguranță” la Ungheni",
  "content": "Timp de trei ani la Ungheni se va desfășura proiectul lansat de UNICEF Moldova , Automobil Club Moldova, Federația Internațională de Automobilism și Fundația FIA – „Drumuri sigure – copii sănătoși și în siguranță”.\n\nAcest proiect este inițiat în cadrul Săptămânii Globale pentru Siguranța Rutieră care se află la cea de-a șaptea ediție și se desfășoară în perioada 15-21 mai 2023.\n\nProiectul are drept scop îmbunătățirea cunoștințelor, abilităților și practicilor elevilor cu privire la siguranța rutieră la capitolul educație rutieră, cât și infrastructură sigură și aplicarea modificărilor legislative pentru încurajarea reducerii vitezei sub 30 km/h în preajma școlilor din Bălți, Sângerei și Ungheni.\n\nTotodată, această Săptămână are menirea de a evidenția legăturile dintre limitele de viteză de 30 km/h și atingerea unui număr de Obiective de Dezvoltare Durabilă, inclusiv cele privind sănătatea, educația, infrastructura, orașele durabile, acțiunile climatice și parteneriatele. Străzile cu viteză redusă salvează vieți și sunt inima oricărei comunități, iar aceasta ar trebui să fie una dintre prioritățile autorităților responsabile.\n\nConform datelor statistice, în anul 2022, în Republica Moldova, 15 copii au decedat, iar peste 400 s-au ales cu traume ca urmare a peste 2,000 de accidente în trafic, potrivit datelor Inspectoratului Național pentru Securitate Publică. Principala cauză generatoare a accidentelor rutiere pe traseele naționale fiind viteza excesivă.\n\nTraumele cauzate de accidentele din traficul rutier reprezintă și principala cauză a deceselor și dizabilităților la nivel mondial, cu aproximativ 1,3 milioane de persoane ucise și până la 50 de milioane de persoane rănite anual. La nivel global, 1 din 4 decese au loc printre pietoni și bicicliști.",
  "metadata": {
    "original_file": "Expresul_Ungheni_0374.html"
  }
}