{
  "title": "Doi locuitori din satul Cornova au fost reținuți pentru vânătoare ilegală",
  "content": "Noaptea trecută, în jurul orei 01:00, doi locuitori din satul Cornova, raionul Ungheni, au fost prinși în timp ce se aflau la vânătoare ilegală. Mai mult, aceștia foloseau o armă cu țeavă lisă, calibru 12, deținută fără autorizație.\n\nArma a fost ridicată și predată organelor de poliție, iar împotriva celor doi indivizi a fost inițiată o procedură contravențională.\n\nRazia de combatere a braconajului cinegetic în raionul Ungheni a fost întreprinsă de inspectorii de mediu din Ungheni în colaborare cu Inspectoratul de Poliție Ungheni.\n\n„Deținerea ilegală de arme și practicarea braconajului reprezintă o încălcare gravă a legii și aduc un prejudiciu considerabil faunei locale. Acțiuni de acest tip sunt parte a unui efort mai amplu de a proteja mediul și de a preveni actele de braconaj, care pun în pericol echilibrul ecosistemelor și siguranța publică. Inspectoratul pentru Protecția Mediului va continua să monitorizeze pentru a descuraja astfel de activități ilegale și pentru a proteja fauna și resursele naturale ale țării”, spun reprezentanții Inspectoratului.",
  "metadata": {
    "original_file": "Expresul_Ungheni_0055.html"
  }
}