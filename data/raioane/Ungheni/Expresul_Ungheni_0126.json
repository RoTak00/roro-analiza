{
  "title": "Ploile torențiale cu grindină au făcut prăpăd în mai multe raioane ale țării",
  "content": "Conform informaţiilor colectate din subdiviziunile teritoriale ale IGSU, ploile și vântul puternic înregistrate pe data de 8 iunie 2024 au provocat mai multe pagube în raioanele țării. Astfel, conform datelor raportate, mai multe hectare de terenuri agricole și livezi au fost afectate în localitățile din raioanele Soroca, Edineț, Ungheni, Nisporeni și Strășeni.\n\nÎn raionul Ungheni, satul Măcărești în urma ploilor torențiale cu grindină, au fost afectate circa 11 hectare de viță-de-vie, 12 hectare de floarea soarelui, 10 hectare de porumb și 20 hectare de grâu.\n\nPrecipitațiile cu grindină și vânt puternic au distrus circa 280 hectare de porumb în raionul Soroca. Tot aici, precipitațiile au afectat 43 hectare de livezi, circa 130 hectare de floarea soarelui, precum și circa 80 hectare de terenuri agricole cu semănături.\n\nDe asemenea, rafalele de vânt puternic au deteriorat acoperișul Centrului de plasament temporar pentru persoane cu dizabilități din satul Bădiceni, raionul Soroca. Aici, vântul a smuls și a deteriorat circa 204 foi de ardezie, 160 m2 lambriu din lemn și 2 m3 cherestea.\n\nTot, pe data de 8 iunie, în raionul Nisporeni, în localitățile Bărboieni și Soltănești, ploile torențiale cu grindină ai nimicit 24 hectare de livezi și 26 hectare de viță-de-vie.\n\nComisiile pentru situații excepționale raionale lucrează în raioanele unde au fost înregistrate prejudicii pentru evaluarea pagubelor materiale.",
  "metadata": {
    "original_file": "Expresul_Ungheni_0126.html"
  }
}