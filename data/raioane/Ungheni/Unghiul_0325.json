{
  "title": "Activele oficiale de rezervă au ajuns la 5,4 miliarde de dolari, la sfârșitul anului 2024",
  "content": "Pe 31 decembrie, activele oficiale de rezervă au constituit 5 483,57 milioane de dolari SUA. Cifra este în creștere cu 202,55 milioane de dolari, în comparație cu 29 noiembrie, când acestea au însumat 5 281,02 milioane de dolari, transmite IPN.\n\nActivele oficiale de rezervă sunt activele disponibile în orice moment și controlate de BNM cu scopul finanțării directe a dezechilibrului balanței de plăți și pentru reglarea indirectă a dezechilibrului balanței de plăți.\n\nBanca Națională a Moldovei menționează că majorarea activelor oficiale de rezervă a fost determinată de înregistrarea creditelor în favoarea Ministerului Finanțelor, în mărime de 146,03 milioane de dolari, acordate de Fondul Monetar Internațional. Ministerul a mai beneficiat de suport bugetar în valoare de 141,89 milioane de dolari, bani acordați de Guvernul Canadei, Comisia Europeană, Agenția Franceză de Dezvoltare, Banca Europeană de Investiții, Guvernele Letoniei și Cehiei etc.\n\nCreșterea a fost determinată și de veniturile din gestionarea rezervelor valutare în valoare de 16,55 milioane de dolari. De asemenea, s-au înregistrat credite pentru proiecte investiționale în mărime de 9,74 milioane de dolari etc.\n\nTotodată, pe parcursul perioadei de raportare, diminuarea activelor oficiale de rezervă a fost determinată de deprecierea cursurilor de schimb ale valutelor componente ale rezervelor valutare în raport cu dolarul SUA – 21,85 milioane de dolari. Intervențiile de vânzare au constituit 55,90 milioane de dolari. Scăderea a fost determinată și de plățile aferente serviciului datoriei publice externe a Republicii Moldova în mărime de 21,50 milioane de dolari, dar și de ieșirile nete aferente rezervelor obligatorii în valută ale băncilor licențiate în mărime de 13,10 milioane de dolari.",
  "metadata": {
    "original_file": "Unghiul_0325.html"
  }
}