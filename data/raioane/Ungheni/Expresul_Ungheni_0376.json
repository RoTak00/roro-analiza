{
  "title": "La Ungheni au fost efectuate razii de combatere a pescuitului ilegal",
  "content": "Pe 13 mai, inspectorii de mediu din Ungheni împreună cu Poliția de Frontieră Ungheni a Direcției Regionale Vest au efectuat o razie pe râul Prut, cu scopul de a combate practicile de pescuit ilegal.\n\nPotrivit informației, în urma acțiunii, au fost descoperite două plase monofilament abandonate, care reprezintă o amenințare serioasă pentru ecosistemul râului.\n\n”Aceste plase de pescuit sunt extrem de periculoase pentru fauna acvatică, deoarece animalele pot rămâne prinse în ele și se pot îneca sau pot suferi răni grave. De asemenea, ele pot afecta calitatea apei prin acumularea de alge și bacterii, ceea ce poate conduce la moartea peștilor și a altor viețuitoare acvatice”, menționează reprezentanții Inspectoratului de Mediu.\n\nInspectoratul pentru Protecția Mediului menționează că este important ca toți cei implicați în pescuit să respecte regulile și să pescuiască responsabil, astfel încât să protejăm și să conservăm resursele naturale ale râului Prut.\n\nDe asemenea inspectorii vin cu o încurajare către comunitate să se implice în eforturile de a identifica și elimina practicile ilegale de pescuit și să ia măsuri pentru a preveni astfel de incidente în viitor.",
  "metadata": {
    "original_file": "Expresul_Ungheni_0376.html"
  }
}