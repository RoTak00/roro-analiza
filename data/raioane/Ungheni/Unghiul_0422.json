{
  "title": "Învață de mici să aibă grijă de păsări",
  "content": "Copiii din clasa a II-a de la Gimnaziul „Andrei Chivriga” din satul Valea Mare, localitatea de reședință a comunei cu același nume, îndrumați de profesoara Nina Ermurachi, au participat la un proiect educativ și ecologic inedit, învățând să respecte și să ocrotească natura. Proiectul a inclus construirea de căsuțe și hrănitoare pentru păsările sedentare, ca parte a lecțiilor despre caracteristicile toamnei și rolul păsărilor în ecosistem. \n\n „Discutând despre anotimpuri și natură, le-am explicat elevilor că păsările care au rămas în țară pe tot anului se numesc păsări sedentare. Le-am povestit despre rolul lor esențial în păduri și parcuri, ca adevărați „doctori ai naturii” (împrăștie semințe, fertilizează solul, oxigenează aerul și ne bucură cu cântecul lor etc.), și am rugat să vină cu un plan pentru a le ajuta. Un punct important a fost să construim căsuțe pentru ele. Aveam nevoie de sprijinul părinților, de aceea le-am trimis o scrisoare de intenție prin care îi îndemnam să se alăture acțiunii de a ajuta păsările să ierneze în condiții cât mai bune”, a declarat profesoara Nina Ermurachi. \n\n În fiecare an, căsuțele pentru păsări erau instalate în parcul gimnaziului, însă anul acesta, inițiativa s-a extins la nivelul întregii comunități. „Mi-a venit ideea de a le instala în parcul satului, așa că am contactat autoritățile publice locale. Ne-au permis și ne-au ajutat cu instalarea”, a adăugat profesoara. \n\n Proiectul nu doar că a implicat activ elevii, dar a mobilizat și părinții, care au fost încurajați să sprijine inițiativa. „De sănătatea pământului depinde sănătatea noastră, iar astfel de activități le insuflă copiilor respectul și dragostea pentru natură”, a subliniat Nina Ermurachi. \n\n Acțiunea elevilor din clasa a II-a este un exemplu de implicare activă în protecția mediului și un apel la comunitate pentru a susține astfel de inițiative educative.",
  "metadata": {
    "original_file": "Unghiul_0422.html"
  }
}