{
  "title": "Și-a pierdut actele și a încercat să treacă ilegal frontiera pe podul Eiffel de la Ungheni",
  "content": "Polițiștii de frontieră au surprins o persoană în timp ce înainta spre ieșirea din țară pe podul Eiffel care leagă cele două maluri ale Prutului din Ungheni. Persoana s-a dovedit a fi cetățean al Republicii Turcia, care după o sărbătoare ar fi pierdut actele de călătorie și, astfel, a încercat ilegal să ajungă în România.\n\nIncidentul s-a produs în după-amiaza zilei de ieri, 7 septembrie 2023, patrula Sectorului Poliției de Frontieră Ungheni responsabilă de paza podului de fier Eiffel a observat bărbatul care se deplasa pe calea ferată. La apropierea polițistului de frontieră către acesta pentru verificările de rigoare, a fost imposibilă discuția, bărbatul fiind vorbitor de o limbă străină. Cercetările au continuat la sediul Sectorului unde s-a aflat că persoana este cetățean al Republicii Turcia, în vârstă de 62 de ani, având o xerocopie a pașaportului temporar.\n\nDin cercetările ulterioare, străinul a intrat legal în Republica Moldova la începutul lunii septembrie curent și există o notificare precum că acesta a informat autoritățile despre pierderea documentelor.\n\nTotodată, conform declarațiilor, bărbatul a explicat că documentele le-a pierdut la o sărbătoare cu niște cunoscuți, însă având locul de trai în România și-a dorit să ajungă în statul vecin.\n\nPentru fapta sa, persoana riscă cercetare penală privind comiterea infracțiunii de tentativă a trecerii ilegale a frontierei de stat. Cercetările pe caz continuă în vederea elucidării circumstanțelor.",
  "metadata": {
    "original_file": "Expresul_Ungheni_0318.html"
  }
}