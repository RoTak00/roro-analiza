{
  "title": "A fost depus studiul de fezabilitate pentru autostrada „Unirii”, tronsonul Moțca-Lețcani-Ungheni",
  "content": "Compania care realizează studiul de fezabilitate și proiectul tehnic pentru tronsonul Moțca-Lețcani-Ungheni, parte din proiectul Autostrăzii Unirii, a depus documentația completă la Compania Națională de Investiții Rutiere, a anunțat joi Irinel Bucur, președintele Asociației „Hai că se poate”, scrie tvrmoldova.md cu referire la Agenția de presă Rador, care citează Radio Iași,\n\nDe asemenea, la compania de resort, au fost depuse cele 300 de pagini de completări solicitate. Pe de altă parte, în vederea eliberării acordului de mediu, se așteaptă depunerea documentației finale, astfel încât proiectul să poată intra în consultare publică, a precizat Irinel Bucur.\n\n”Noi salutăm acest pas, că s-a mai depășit o bornă, și anume aceea de a depune studiul de fezabilitate. El se află momentan în analiză la CNAIR și sperăm noi ca în proxima ședință de informare cu societatea civilă pe care CNAIR-ul o va realiza, să fim informați cu referire la stadiul analizei lor și referitor la documentația care a fost depusă”, spune Irinel Bucur.\n\nÎn lungime totală de 93,27 kilometri, lucrările pe segmentul Ungheni – Lețcani – Moțca sunt estimate la circa un miliard de euro.",
  "metadata": {
    "original_file": "Expresul_Ungheni_0143.html"
  }
}