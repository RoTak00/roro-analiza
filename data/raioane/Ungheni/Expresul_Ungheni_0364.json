{
  "title": "Întreprinderile mici și mijlocii vor putea beneficia de finanțare în cadrul Programului „373”",
  "content": "Întreprinderile mici și mijlocii din Republica Moldova vor putea beneficia de finanțări accesibile pentru implementarea proiectelor investiționale în cadrul Programului „373”, aprobat de Executiv.\n\nProgramul prevede acordarea creditelor investiționale de către bănci, cu compensarea parțială a ratei dobânzii de către stat și garantarea, după caz, a creditelor cu garanții financiare. Astfel, rata dobânzii la creditele în valută străină este de 3%, iar în lei – de 7%. Pentru creditele cu maturitatea de până la 7 ani, perioada maximă de grație este de 3 ani. Diferența ratei dobânzii va fi acoperită prin intermediul Instituției Publice Organizația pentru Dezvoltarea Antreprenoriatului (ODA).\n\nFinanțarea pentru activitățile prevăzute în cadrul Programului de stimulare a investițiilor inovaționale „373” se va realiza prin intermediul Fondului pentru antreprenoriat și creștere economică a Moldovei (FACEM). Aceasta se va face în limitele bugetului de stat alocat pentru anul respectiv și prin asistența financiară externă.\n\n„Prioritatea noastră este să creștem economia. În acest sens, sectorul IMM este unul vital, iar programul „373” este un ajutor substanțial pentru mediul de afaceri să se dezvolte și să creeze locuri noi de muncă”, a menționat viceprim-ministrul Dumitru Alaiba, ministrul dezvoltării economice și digitalizării.\n\nProiectul prevede posibilitatea acordării unei garanții din Fondul de Garantare a Creditelor, dar care nu va depăși 40% din valoarea creditului solicitat. Resursele financiare disponibile pentru implementarea Programului „373” constituie suma de 255,7 milioane de lei.",
  "metadata": {
    "original_file": "Expresul_Ungheni_0364.html"
  }
}