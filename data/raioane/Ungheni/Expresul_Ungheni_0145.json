{
  "title": "La Ungheni va fi sărbătorită Ziua sportivului",
  "content": "Pe 19 mai, Stadionul Central din Ungheni va deveni o adevărată arenă pentru toți amatorii sportului din municipiul Ungheni, dar și din raion.\n\nPrimăria municipiului Ungheni, în parteneriat cu Direcția Educație și Consiliul Raional, vor organiza tradiționala Zi a sportivului. \n\n Startul va fi dat la ora 10:00 cu o paradă a instituțiilor și deschiderea oficială a sărbătorii.\n\nUlterior, pe durata întregii zile, vor avea loc competiții la baschet (bărbați), minifotbal, ridicarea greutății, lupte libere și turism – toate pe Stadionul Central. În aceeași zi, vor fi organizate competiții la baschet femei – pe terenul de sport al Liceului „Vasile Alecsandri”, joc de dame, șah, tenis de masă și volei bărbați – la Școala Sportivă din municipiul Ungheni.\n\nCompetițiile la volei femei se vor desfășura în sala de sport a Liceului „Gheorghe Asachi”.\n\nTot în cadrul Zilei Sportivului, doar că pe data de 25 mai, vor avea loc competițiile la atletism. \n\n Sunt așteptați toți amatorii sportului și ca participanți la competiții, și ca suporteri. Să nu uităm: mișcarea este sănătate, sportul este sănătate.",
  "metadata": {
    "original_file": "Expresul_Ungheni_0145.html"
  }
}