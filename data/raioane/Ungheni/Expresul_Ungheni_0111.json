{
  "title": "Doi minori au fost omorâți cu bestialitate la Cetireni. Făptașii și-au aflat sentința",
  "content": "Magistrații de la Judecătoria Ungheni au dat verdictul în cazul dublului omor al minorilor, săvârșit în satul Cetireni, raionul Ungheni\n\nLa 19 iunie 2024, Judecătoria Ungheni a pronunțat sentința de condamnare în privința a doi bărbați, domiciliați în satul Cetireni, raionul Ungheni, învinuiți de comiterea infracțiunii prevăzute de art. 145 alin. (2) din Codul penal, catalogat ca omor săvârșit cu premeditare, cu bună știință asupra a doi minori, săvârșit de două persoane, cu deosebită cruzime, fiindu-le stabilită la ambii o pedeapsă definitivă sub formă de închisoare pe un termen de 20 ani, respectiv 23 ani, cu executare în penitenciar de tip închis.\n\nConform materialelor cauzei, aceștia, acționând cu intenție directă, conștientizând pericolul social al acțiunilor sale ilegale, urmărind scopul de omor, în vederea realizării scopului infracțional împreună și de comun acord, aflându-se în casa bunicilor săi, amplasată în satul Cetireni, raionul Ungheni, consumând băuturi alcoolice împreună cu victimele minore, în urma unui conflict spontan apărut, urmărind scopul omorului ultimilor, înarmându-se cu obiecte ascuțite, au aplicat minorilor mai multe lovituri în regiunea capului și corpului.\n\nUrmare a leziunilor aplicate, victimile au suferit un șoc posthemoragic, după care a survenit decesul. Urmărind scopul ascunderii urmelor infracțiunii, inculpații au îngropat cadavrele minorilor la o distanță de aproximativ 5 km de la locul infracțiunii. Inculpații nu au recunoscut vina, iar examinarea cauzei a avut loc în procedură generală. Anterior inculpații au mai fost trași la răspundere penală.\n\nMenționăm că, sentința pronunțată nu este definitivă și poate fi contestată în termen de 15 zile la Curtea de Apel Chișinău.",
  "metadata": {
    "original_file": "Expresul_Ungheni_0111.html"
  }
}