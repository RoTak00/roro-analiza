{
  "title": "Un nou program pentru dezvoltarea afacerilor verzi va fi lansat la Ungheni",
  "content": "În cadrul acestui program, persoanele care vor dori să-și dezvolte afaceri verzi, vor primi suport în elaborarea planului de afacere și acces la finanțări. Iar, cei care urmăresc să aplice la Programul ECO IMM-uri implementat de Organizația pentru Dezvoltarea Antreprenoriatului (ODA) vor primi sprijin de coaching pentru a avea acces la finanțare, în demararea și dezvoltarea unei afaceri ecologice.\n\nDeci, dacă ești interesat/ă de inițierea și dezvoltarea unei afaceri verzi? Ai o idee și nu știi de unde să începi? Începe cu înregistrarea la trainingul antreprenorial de 5 zile bazat pe Programul Green SIYB (Start and Improve Your Green Business/Inițiază și Dezvoltă Afacerea Verde).\n\n”Credem cu tărie că antreprenoriatul și inițiativa tinerilor pot schimba lumea în bine. Ne dorim să contribuim la creșterea comunității noastre și să sprijinim pe cei pasionați să-și dezvolte propria afacere. Prin parteneriatele noastre cu instituții de încredere, vom oferi acces la resurse, mentorat, formare și oportunități de dezvoltare pentru a încuraja inovația și spiritul antreprenorial. Împreună cu Oranizația Internațională a Muncii lansăm apelul de înscriere la programul de suport pentru antreprenori”, a menționat Marina Zamă, membră a JCI Ungheni.\n\nSesiunea de informare cu privire la condițiile de participare la Program va avea loc la data de 21 iulie 2023, ora 11:00, la adresa Națională 7 (Primăria municipiului Ungheni).\n\nProgramul este oferit de Organizația Internațională a Muncii, prin intermediul proiectului „Stimularea economiei verzi în Republica Moldova”, în parteneriat cu Primăria Ungheni.",
  "metadata": {
    "original_file": "Expresul_Ungheni_0344.html"
  }
}