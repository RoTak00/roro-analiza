{
  "title": "Schemă de contrabandă cu produse de tutungerie - destructurată în vamă la Leușeni și la Sculeni",
  "content": "Ofițerii Serviciului Vamal, sub conducerea PCCOCS, au destructurat o schemă de transportare prin contrabandă spre România a peste 100.000 de țigări și o tonă de narghilea, în valoare de peste un milion de lei.\n\nTotodată, urmare a documentării membrilor grupului criminal organizat pe parcursul a câteva luni și desfășurării a 16 percheziții simultane, au fost reținuți trei bărbați cu vârste de peste 30 de ani, inclusiv organizatorul comiterii infracțiunii și doi curieri. Luni dimineața, la posturile vamale din Leușeni și Sculeni au fost reținute două mașini, din care au fost ridicate bunurile de contrabandă, camuflate în rezervoarele pentru gazul cu care erau alimentate cele două mașini.\n\nÎn cadrul celorlalte percheziții realizate, au fost ridicate inclusiv ambalajele cutiilor în care anterior se aflau bunurile de contrabandă – tutun pentru narghilea, țigări – precum și mijloace bănești care ar proveni din contrabandă, înscrisuri de ciornă, precum și un mijloc de transport dotat cu ascunziș similar, anterior folosit pentru transportarea bunurilor în afara țării.\n\nPrin urmare, țigările și narghileaua au fost indisponibilizate, iar cercetările continuă, timp în care persoanele beneficiază de prezumția nevinovăției, potrivit legii.",
  "metadata": {
    "original_file": "Expresul_Ungheni_0137.html"
  }
}