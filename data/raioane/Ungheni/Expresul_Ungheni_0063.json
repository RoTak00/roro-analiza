{
  "title": "Podul din municipiul Ungheni este în renovare",
  "content": "Pe 24 septembrie, au început lucrările la podul peste calea ferată, care face legătura între centru și cartierele Ungheni Vale, Ungheni Deal și Dănuțeni, astfel vor fi reparate rosturile de dilatare și stâlpii pilelor intermediare.\n\nPotrivit reprezentanților Primăriei municipiului Ungheni, este o lucrare complexă, iar tehnologia de executare a lucrărilor presupune o perioadă mai îndelungată. Lucrările de reparație urmează să fie finalizate la mijlocul lunii decembrie. Până atunci, va fi funcțională, alternativ, doar o parte a podului, cealaltă fiind în reparație.\n\nReparația podului, precum și a străzii paralele cu Ștefan cel Mare, cu lungimea de 850 metri, este posibilă, grație proiectului „Modernizarea infrastructurii rutiere municipale pentru revitalizarea economică sustenabilă”, implementat de Agenția de Dezvoltare Regională Centru, în coordonare cu Ministerul Infrastructurii și Dezvoltării Regionale. Valoarea totală a proiectului e de peste 16 milioane 250 mii de lei, dintre care 86,5% – din sursele financiare ale Fondului Național pentru Dezvoltare Regională și Locală (FNDRL), restul fiind contribuția Primăriei Ungheni.\n\nPodul respectiv a fost dat în exploatare în anul 2000 și de atunci nu a fost reparat nici o dată.",
  "metadata": {
    "original_file": "Expresul_Ungheni_0063.html"
  }
}