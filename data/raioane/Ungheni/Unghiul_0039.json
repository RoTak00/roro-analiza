{
  "title": "Clădirile publice și comerciale vor limita iluminatul interior cu cel puțin 30%. Decizie CSE",
  "content": "Autoritățile au aprobat un plan de acțiuni pentru a economisi energia în contextul unei eventuale crize. Pentru a reduce consumul de energie, începând cu 1 ianuarie 2025, administratorii clădirilor publice și ai unităților comerciale vor limita iluminatul interior al clădirilor cu cel puțin 30%. Setul de măsuri a fost aprobat de Comisia pentru Situații Excepționale, transmite IPN.\n\nÎntreprinderile cu proces de producere energofag vor organiza programul de lucru astfel încât procesele în care se utilizează cea mai mare parte a energiei electrice să fie executate în afara orelor de vârf 07.00-11.00 și 18.00-23.00.\n\nTot în orele de vârf, este recomandat să nu fie folosite ascensoarele pentru evitarea blocării în mers a acestora.\n\nAdministratorii întreprinderilor de alimentare cu apă și canalizare vor regla regimul de funcționare a pompelor bazinelor de acumulare pentru a reduce la minimum consumul de energie electrică în cele mai solicitate ore.\n\nRepublica Moldova se află în stare de urgență din 16 decembrie. Din 1 ianuarie, riscă să se confrunte cu un deficit de energie electrică în condițiile în care Centrala de la Cuciurgan își va reduce producția pe motivul sistării livrării gazelor rusești în regiunea transnistreană.",
  "metadata": {
    "original_file": "Unghiul_0039.html"
  }
}