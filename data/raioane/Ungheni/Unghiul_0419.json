{
  "title": "52% din absolvenții de licee și-au continuat studiile în Moldova, anul acesta",
  "content": "Mai mult de jumătate din toți absolvenții de licee din țară, adică 51,64% din rândul celor care au susținut BAC-ul în 2024, au fost înmatriculați în instituții de învățământ superior din Moldova. Tinerii au ales să facă studii de licență preponderent în business, administrare și drept. Doar 2% de studenți au fost înmatriculați la matematică, statistică și științe ale naturii. Despre aceasta a comunicat ministrul educației și cercetării, Dan Perciun, la o întâlnire cu rectorii, transmite IPN.\n\nPentru admiterea din anul viitor, ministerul își propune o creștere de până la 60% a liceenilor care aleg să urmeze studii de licență în Republica Moldova. „Există un potențial foarte mare, nevalorificat și trebuie să ne țintim mai bine eforturile în anul viitor, pentru a convinge tinerii să acceadă la universitățile din țară”, a spus Dan Perciun.\n\nÎn anul 2024, la studii superioare de licență au fost înmatriculate 16 345 de tineri, cu 6,7% mai mult comparativ cu anul trecut. Creșterea admiterii a fost înregistrată și la studii superioare de master, unde au fost înmatriculate 5 713 persoane, cu 10 % mai mult comparativ cu 2023.\n\nȘtiințele educației rămân în topul ramurilor de studii după media de admitere, fiind pe locul patru. Pe primele trei poziții se mențin specialitățile din domeniile de sănătate cu 8,51, matematică și statistică – 7,98, științe chimice – 7,97.",
  "metadata": {
    "original_file": "Unghiul_0419.html"
  }
}