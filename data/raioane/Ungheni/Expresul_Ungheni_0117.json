{
  "title": "Caz șocant la Cornești. Casa unei familii cu 4 copii a fost distrusă în totalitate în urma a două incendii",
  "content": "Caz șocant în satul Cornești din raionul Ungheni. Casa unei familii cu 4 copii a fost distrusă în totalitate în urma a două incendii, iar una dintre versiuni este incendierea intenționată.\n\nPotrivit informațiilor oferite de către ofițerul de presă de la IGSU, Liliana Pușcașu, primul incendiu a izbucnit în seara de 14 iunie aproape de ora 21.00, într-o gospodărie din satul Cornești. La fața locului au intervenit două echipaje de pompieri, care în mai puțin de două ore, au reușit să domolească flăcările, scrie echipa.md.\n\nIncendiul a distrus în totalitate antreul locuinței, de 9 metri pătrați, dar și 60% din acoperișul casei de locuit. A doua zi dimineață, puțit după ora 07.00, pompierii au fost alertați despre un nou incendiu, la aceeași adresă. Și de această dată au intervenit două echipaje de pompieri.\n\nMai bine de o oră le-a luat salvatorilor lupta cu flăcările, iar în consecință, acoperișul casei, care și așa era grav afectat, a ars în totalitate.\n\nConform datelor oferite de către ofițerul de presă de la IP Ungheni, Cristina Vicol, fiind audiată de polițiști, proprietara locuinței le-ar fi declarat oamenilor legii că suspectează că ar fi vorba de o incendiere intenționată ce putea fi provocată de către un vecin, cu care femeia avea un conflict mai vechi. În prezent, oamenii legii examinează cazul pentru a confirma sau infirma această versiune.\n\nÎn locuința afectată de flăcări locuia o femeie și ai săi patru copii minori, de 8, 9, 10 și, respectiv 12 anișori. Persoanele care vor să ofere o mână de ajutor acestei familii, pot contacta proprietara casei la numărul 079 726 878.",
  "metadata": {
    "original_file": "Expresul_Ungheni_0117.html"
  }
}