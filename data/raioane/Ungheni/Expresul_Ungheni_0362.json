{
  "title": "Elevii de la Colegiul Agroindustrial din Ungheni au plantat peste un hectar de livezi",
  "content": "În livada didactică de la Colegiul Agroindustrial din Ungheni s-au copt primele cireșe, anunțul a fost făcut de reprezentanții Proiectului ”Livada Moldovei” .\n\nAcțiunea are loc în cadrul unui proiect amplu, implementat de Colegiul Agroindustrial din Ungheni prin intermediul Ministerului Agriculturii și Industriei Alimentare și Proiectului Livada Moldovei, în valoare de 779 de mii de euro.\n\nÎn cadrul acestui proiect cei peste 350 de elevi ai Colegiului, învață să cultive căpșuni și zarzavaturi și deprind abilitățile agrotehnice de creștere a fructelor și pomușoarelor.\n\nPână în prezent, în cadrul proiectului a fost plantată o suprafață de 1,2 ha de cireș, vișin, păr, coacăz și mur care au fost dotate cu sistem de suport și stație meteo. De asemenea, a fost procurat un tractor, utilaje agricole și echipamente IT.\n\nÎn sera hidroponică care are o suprafață de 320 de metri pătrați, horticultorii începători ai Colegiului recoltează: : salată, flori, roșii, castraveți, ardei, vinete etc., utilizând tehnologii europene de ultimă generație, puse la dispoziția instituției educaționale de către Guvernul Republicii Moldova în cadrul proiectului Livada Moldovei , implementat de Ministerul Agriculturii și Industriei Alimentare (MAIA).\n\nMAIA transmite că acum este în plin proces de desfășurare cea de-a doua etapă a proiectului ce presupune repararea și dotarea cu echipamentele didactice necesare a unui laborator de reparare și mentenanță a utilajului horticol.",
  "metadata": {
    "original_file": "Expresul_Ungheni_0362.html"
  }
}