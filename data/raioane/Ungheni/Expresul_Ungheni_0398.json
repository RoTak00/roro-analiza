{
  "title": "Sportivii ungheneni s-au întors acasă cu locul II, de la Concursul Republican de Atletism",
  "content": "Sportivii Gheorghe Buzulan și Ecaterina Cernat s-au întors acasă cu locul II la categoria Alergări pe o distanță de 2000 de metri.\n\nPe 14 ianuarie 2023, aceștia au participat la Concursul Republican de Atletism organizat de către Federația de Atletism din Republica Moldova.\n\nPotrivit lui Mihai Grosu, antrenor superior secția atletism la Școala Sportivă din orașul Ungheni, în timpul acestei competiții Gheorghe Buzulan a înregistrat un record personal de 5 minute și 52 secunde. ”Sunt mândru că noul an ne-a adus două locuri pe podiumul acestor competiții prestigioase”, a declarat antrenorul.\n\nLa acest concurs au mai fost prezenți și sportivii juniori Olga Lupu, Evelin Șaitan, Veronica Trocin și Sabina Negară, care s-au prezentat destoinic. De asemenea, potrivit antrenorului, Evelin Șaitan a obținut rezultate remarcabile în cadrul probei de 1000m, acesta a reușit în timp de patru săptămâni, să se încadreze într-un timp mai scurt de 3 minute.\n\nLa concurs au participat sportivii seniori din orașele, raioanele, școlile și cluburile sportive membre ale FAM. Probele de concurs au fost repartizate în 2 categorii fete și băieți unde au fost incluse alergări, sărituri și aruncări.\n\nSportivii care s-au clasat pe locul I s-au ales cu premii banești, diplomă și Revista ”Atletism 2022- 2023”, iar cei de pe locurile II și III au fost premiați cu diplomă și Revista ”Atletism 2022- 2023”.",
  "metadata": {
    "original_file": "Expresul_Ungheni_0398.html"
  }
}