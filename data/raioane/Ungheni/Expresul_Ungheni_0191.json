{
  "title": "Cele peste 100 de ascensoare din municipiul Ungheni vor fi expertizate",
  "content": "Cele peste 100 de ascensoare din blocurile de locuit din municipiul Ungheni vor fi expertizate și diagnosticate de către un grup de experți. Cel care a solicitat expertiza este însuși Vitalie Vrabie, primarul municipiului Ungheni.\n\nAceste zile, dânsul a avut o întrevedere cu echipa venită din Chișinău, pentru a pune la punct ultimele detalii. „Aș dori să avem o claritate pentru fiecare ascensor în parte, ca apoi să decidem ce acțiuni de îmbunătățire vom întreprinde. Pentru noi este importantă securitatea și confortul fiecărui cetățean atunci când intră într-un ascensor”, a punctat Vitalie Vrabie.\n\nDe notat că, la momentul de față, în Ungheni există, per total, 107 ascensoare, dintre care necesită o evaluare și diagnosticare 100. Marea majoritate a acestora, peste 90%, sunt instalate în anii 1980-1993 și doar 5 ascensoare sunt instalate în perioada 2006-2013.\n\nAscensorul din Primărie a fost instalat la 24 decembrie 1979, fiind unul dintre cele mai vechi din Ungheni. \n\n În aceeași zi, experții au început lucrul. Urmează ca în 60 de zile să vină cu un studiu de expertiză tehnică a ascensoarelor existente și un program de modernizare a parcului de ascensoare din Ungheni.\n\nDocumentul respectiv va fi elaborat cu suportul Programului „EU4Moldova: regiuni-cheie”. Acesta va servi ca temei pentru realizarea unor proiecte importante și atragerea de noi surse extrabugetare cu scopul de a reabilita parcul de ascensoare din Ungheni.\n\nVictor Hîrjău, vicepreședintele Asociației Patronale a Societăților de Ascensoare din Republica Moldova, a salutat inițiativa Primăriei municipiului Ungheni de a evalua și diagnostica cele 100 de ascensoare, menționând că ele trebuie să aibă o funcționalitate garantată, să fie eficiente din punct de vedere energetic, să ofere siguranță și confort.",
  "metadata": {
    "original_file": "Expresul_Ungheni_0191.html"
  }
}