{
  "title": "70 de instituții de învățământ din Republica Moldova vor fi dotate cu echipamente TIC moderne",
  "content": "Un număr de 70 de instituții de învățământ general din întreaga țară vor beneficia de echipamente TIC moderne, în cadrul proiectului „Programul inovații digitale ale sistemului educațional din Republica Moldova”, inițiat de UNICEF în parteneriat cu Ministerul Educației și Cercetării. Printre instituțiile selectate se numără și Liceele „Al. Pușkin” și „Gh. Asachi” din Ungheni, care vor primi aceste dotări inovative. \n\n Fiecare instituție va beneficia de echipamente precum All-in-One Computer și panouri interactive, dotate cu software educațional în limba română. Aceste echipamente vor fi instalate în 5 săli de clasă din fiecare școală, pentru a facilita accesul elevilor la instrumente digitale moderne și la resurse educaționale interactive.\n\nSelecția școlilor s-a bazat pe criterii precum numărul de elevi (peste 250), necesitatea urgentă de dotare conform standardelor TIC, numărul de copii vulnerabili și cu cerințe educaționale speciale, precum și conectivitatea la rețeaua Internet. În total, 35 din cele 70 de școli fac parte din „Rețeaua Școlilor Model”, iar Ministerul Educației și Cercetării va monitoriza atent procesul de dotare și utilizare a echipamentelor. \n\n Instituțiile beneficiare, inclusiv cele din Ungheni, vor primi instruiri tehnice în două etape: prima la instalarea echipamentelor, iar a doua după implementarea software-ului educațional MozaWeb. Această inițiativă vine să îmbunătățească considerabil calitatea procesului educațional și să sprijine dezvoltarea competențelor digitale ale elevilor din Moldova.",
  "metadata": {
    "original_file": "Unghiul_0486.html"
  }
}