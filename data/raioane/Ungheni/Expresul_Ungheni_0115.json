{
  "title": "Înscrierea la grădinițele din Ungheni a devenit mai accesibilă. A fost lansată platforma „E-gradinița Ungheni”",
  "content": "Încă un pas spre digitalizare și transformarea Ungheniului într-un oraș inteligent (SMART). Recent, a fost lansată platforma „E-gradinița Ungheni”, care vine în ajutorul părinților cu preșcolari.\n\nCei interesați pot găsi aici informații utile despre fiecare dintre cele șapte grădinițe din municipiul Ungheni. Începând cu 1 iunie, și cererile pentru înscrierea copiilor la grădiniță se depun pe această platformă. Este un exercițiu simplu, accesibil pentru oricine.\n\nAdresa platformei: egradinita.ungheni.md . Pentru înregistrarea copilului la grădinița dorită, se accesează „Informații utile”, apoi „Ghid”, fiind urmate etapele descrise în acel ghid. Aici, pe platforma „E-gradinița Ungheni” pot fi găsite datele despre numărul copiilor înscriși în fiecare grădiniță sau al locurilor vacante.\n\nPână nu demult, pentru a-și înscrie copilul la grădiniță, părinții trebuiau să expedieze un set de acte prin email la Primărie. Toate actele erau procesate, analizate de o comisie specială, după care se lua decizia de înscriere. Odată cu lansarea platformei E-gradinița lucrurile s-au simplificat cu mult.",
  "metadata": {
    "original_file": "Expresul_Ungheni_0115.html"
  }
}