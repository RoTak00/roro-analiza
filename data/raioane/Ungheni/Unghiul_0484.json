{
  "title": "Microbuze școlare noi, achiziționate cu sprijinul României",
  "content": "Douăzeci de microbuze noi, achiziționate cu sprijinul Guvernului României, vor ajunge în școlile din Republica Moldova. La evenimentul de distribuire a unităților de transport, care s-a desfășurat astăzi la Chișinău și la care au participat și premierii celor două țări, oficialii au evidențiat importanța investițiilor în sistemul educațional.\n\nMicrobuzele au fost achiziționate din contul asistenței financiare nerambursabile de 100 de milioane de euro, oferită de Guvernul României. Întregul lot cuprinde 69 de microbuze școlare, primele 40 fiind distribuite în luna august anul curent, transmite IPN.\n\n„Mulțumim foarte mult Guvernului României pentru acest suport generos– 69 de autobuze care să asigure transportarea în siguranță a copiilor noștri spre instituțiile de învățământ”, a menționat ministrul educației și cercetării, Dan Perciun.\n\nPrim-ministrul României, Marcel Ciolacu, a spus că educația copiilor, transportul lor în siguranță la școală, este o prioritate. „Mă bucur că Republica Moldova este conectată la problemele copiilor. Toți copiii trebuie să aibă acces egal la educație”, a subliniat oficialul român.\n\nPremierul Dorin Recean a mulțumit omologului său român pentru contribuția la îmbunătățirea infrastructurii educaționale. „Acest ajutor esențial face parte dintr-un efort amplu de a asigura accesul fiecărui copil la o educație de calitate în școli dotate cu echipament modern”, a declarat șeful executivului de la Chișinău.\n\nMicrobuzele vor ajunge în școlile din Ungheni, Briceni, Soroca, Florești, Drochia, Ocnița, Căușeni, dar și în alte raioane ale țării.",
  "metadata": {
    "original_file": "Unghiul_0484.html"
  }
}