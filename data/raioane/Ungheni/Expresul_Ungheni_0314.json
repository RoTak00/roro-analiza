{
  "title": "O mașină de serviciu a Poliției de Frontieră a fost implicată într-un accident rutier la Petrești",
  "content": "Un accident rutier cu implicarea unei mașini de serviciu a Poliției de Frontieră s-a produs duminică dimineață, 17 septembrie, aproximativ la ora 06:40, în comuna Petrești, raionul Ungheni. Informația a fost confirmată pentru Ziarul de Gardă de către Diana Fetco, șefa secției comunicare și protocol din cadrul Inspectoratului General al Poliției (IGP).\n\n„(…) Preliminar s-a stabilit ca angajatul IGPF, efectuând manevra de întoarcere în loc permis, s-a tamponat cu un mijloc de transport de model Ford Tranzit, care se deplasa din spate și efectua manevra de depășire”, a precizat Diana Fetco.\n\nAngajatul Poliției de Frontieră avea uniformă de serviciu și conducea un automobil de serviciu de model Dacia Duster.\n\nPe parcursul a opt luni ale anului 2023, în R. Moldova au avut loc 1279 de accidente rutiere în care și-au pierdut viața 122 de persoane, iar peste 1500 s-au ales cu traumatisme. Datele au fost prezentate pe 8 septembrie de șeful IGP, Viorel Cernăuțeanu, în cadrul unor audieri publice pe subiectul asigurării securității rutiere în țara noastră, în perioada 2020-2023.\n\nÎn ultimii trei ani, numărul accidentelor a crescut cu 1,3%. De cele mai multe ori, accidentele rutiere sunt cauzate de viteza excesivă, neacordarea priorității pietonilor și altor vehicule, precum și condusul în stare de ebrietate.\n\nDe la începutul anului, au fost înregistrate 153 de accidente cu implicarea angajaților poliției, iar 63 de angajați erau în afara orelor de serviciu.",
  "metadata": {
    "original_file": "Expresul_Ungheni_0314.html"
  }
}