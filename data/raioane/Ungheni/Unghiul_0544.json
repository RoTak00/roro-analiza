{
  "title": "Aterizări chiar și în condiții de ceață densă. Aeroportul trece la sistemul ILS CAT III",
  "content": "Începând cu data de 23 ianuarie, Aeroportul Internațional Chișinău intră oficial în categoria aeroporturilor dotate cu sistemul de aterizare instrumentală ILS CAT III. Această certificare permite operarea zborurilor în condiții de vizibilitate extrem de redusă, eliminând restricțiile anterioare și contribuind semnificativ la reducerea întârzierilor și anulărilor de zboruri, transmite IPN.\n\nSistemul furnizează piloților informații precise despre direcție și altitudine în timpul aterizării, chiar și atunci când vizibilitatea este aproape nulă. Categoria ILS CAT III permite aterizări în condiții cu vizibilitate verticală sub 30 de metri până la zero și vizibilitate orizontală sub 300 de metri până la minimum 75 de metri.\n\nUtilizarea tehnologiei mai depinde de nivelul de pregătire al echipajelor și a companiilor aeriene.\n\nCertificarea ILS CAT III aduce beneficii majore pentru călători, minimizând devierile aeronavelor de la orarul stabilit, precum și aterizările la aeroporturi de rezervă, situație frecventă anterior în condiții meteo nefavorabile.\n\n„Acum, Aeroportul Internațional Chișinău este pregătit să opereze în siguranță chiar și în condiții meteorologice dificile, minimizând disconfortul și întârzierile pentru pasageri. Aceasta asigură o experiență de călătorie mai predictibilă, iar pasagerii pot ajunge la destinație conform orarului stabilit”, se menționează într-un comunicat de presă al AIC.",
  "metadata": {
    "original_file": "Unghiul_0544.html"
  }
}