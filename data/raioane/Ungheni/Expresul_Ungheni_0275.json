{
  "title": "Postul vamal Sculeni va fi extins și dotat cu echipament modern",
  "content": "Postul vamal Sculeni va fi extins și dotat cu echipament modern care va contribui la eficientizarea controlului vamal și fluidizarea traficului de mărfuri la punctul de trecere a frontierei moldo-române. În acest sens, Ministerul Mediului a transmis două terenuri silvice în administrarea Serviciului Vamal.\n\nExtinderea și reconstrucția postului de control și trecere a frontierei de la Sculeni va fi realizată de Serviciul Vamal, cu sprijinul partenerilor externi, care vor contribui la dotarea punctului de trecere a frontierei cu toate echipamentele necesare, inclusiv sistemul staționar de scanare X-rąy a mărfurilor și mijloacelor de transport.\n\nProiectul de infrastructură are o importanță strategică pentru dezvoltarea zonei de frontieră dintre Republica Moldova și România, iar extinderea și modernizarea acestuia va contribui la îmbunătățirea condițiilor în care se efectuează controlul vamal, conform standardelor internaționale. Reconstrucția punctului de trecere moldo-român de la Sculeni este prevăzută și în Acordul încheiat între Guvernul Republicii Moldova și Guvernul României, finanțat de Uniunea Europeană.",
  "metadata": {
    "original_file": "Expresul_Ungheni_0275.html"
  }
}