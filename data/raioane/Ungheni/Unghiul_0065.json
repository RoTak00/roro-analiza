{
  "title": "Pentru luna decembrie compensația medie va fi de 700 de lei",
  "content": "Pentru luna decembrie compensația minimă oferită de stat la plata resurselor energetice va fi de 500 de lei, față de 300 de lei în noiembrie. Compensația maximă este de 1000 de lei, iar cea medie va depăși 700 de lei. Informațiile au fost prezentate de ministrul muncii și protecției sociale, Alexei Buzu, la o conferință de presă. Cetățenii care se încălzesc cu gaze vor primi cele mai mari compensații, transmite IPN.\n\nMinistrul Alexei Buzu a explicat că aceste creșteri sunt necesare pentru a contrabalansa majorarea tarifelor la gaze.\n\n„În luna noiembrie, tariful la gaze a fost de 13,12 lei, ceea ce a determinat și o compensație mai mică. Pentru luna decembrie tariful a crescut, astfel că vom oferi o compensație mai mare”, a menționat ministrul.\n\nCele mai mari compensații, între 900 și 1000 de lei, vor ajunge la 93 de mii de familii.\n\n„Noi am avut un angajament, că cetățenii nu vor achita un tarif mai mare comparativ cu cel de anul trecut. Așa am făcut în luna noiembrie și așa va fi și în luna decembrie”, a menționat Alexei Buzu.\n\nÎn ceea ce privește procesul de înscriere în sistemul de compensații, ministrul a precizat că până pe 25 decembrie au fost înregistrate 33 484 de solicitări noi, care urmează să fie analizate.\n\nCompensațiile pentru luna decembrie vor fi disponibile după data de 10 ianuarie.",
  "metadata": {
    "original_file": "Unghiul_0065.html"
  }
}