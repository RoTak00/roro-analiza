{
  "title": "În 2024 consumul de gaze a fost mai mare, însă cheltuielile au fost mai mici ca în 2023",
  "content": "Consumul de gaze în anul 2024 a fost mai mare decât în 2023, însă suma achitată a fost mai mică. Mai exact, consumul a constituit 790 de milioane de metri cubi, valoarea totală fiind de peste 10,6 miliarde de lei. În anul 2023, pentru un consum de 657 de milioane de metri cubi cheltuielile au depășit 14,7 miliarde de lei, transmite IPN cu referire la un comunicat de presă emis de Moldovagaz.\n\nÎn 2024 consumul a crescut cu aproape 133 de milioane de metri cubi față de anul precedent, iar costul gazelor furnizate consumatorilor finali a scăzut cu 4,1 miliarde de lei, în condițiile revizuirii tarifelor. Nivelul total al achitărilor la data de 31 decembrie 2024 pentru gazele naturale consumate în perioada ianuarie-noiembrie 2024 se ridică la 8,4 miliarde de lei și acoperă 99% din volumul furnizat.\n\nPotrivit Moldovagaz, pe parcursul anului 2024 de la rețeaua de distribuție a gazelor naturale au fost deconectați 4763 de consumatori casnici, suma datoriilor acestora fiind de 17,7 milioane lei. În cazul consumatorilor noncasnici, numărul celor deconectați a constituit 357 de unități, cu datorii cumulate de 15,7 milioane de lei.",
  "metadata": {
    "original_file": "Unghiul_0006.html"
  }
}