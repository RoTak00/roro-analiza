{
  "title": "Liderul unei grupări criminale din Ungheni a fost reținut de oamenii legii pentru mită electorală",
  "content": "O femeie din localitatea Florițoaia Nouă a anunțat Inspectoratul de Poliție din Ungheni că a primit 1.500 de lei din partea liderului unei grupări criminale din cadrul organizației criminale „ȘOR”, pentru a vota un anumit candidat la alegerile prezidențiale și a opta pentru „NU” la referendum. Suspectul a fost reținut pentru 72 de ore.\n\nPolițiștii, sub conducerea Procuraturii raionului Ungheni, au descins cu percheziții autorizate la domiciliul și sediul liderului, un bărbat de 26 de ani.\n\nOamenii legii au depistat și ridicat mai multe probe pertinente cu privire la implicarea în săvârșirea infracțiunii de corupere: mijloace bănești, mai multe copii ale buletinelor de identitate ale cetățenilor, liste cu membri de partid și simpatizanți, pliante informative cu lozinci împotriva referendumului republican constituțional, mai multe cartele SIM, telefoane mobile, laptopuri și o tabletă cu informații relevante anchetei.\n\nAu fost depistate și liste cu observatori delegați atât în interiorul, cât și în adiacentul secțiilor de votare, care urmau să fie remunerați pentru influențarea opțiunii alegătorilor.\n\nPotrivit Poliției, a fost inițiată o cauză penală pentru corupere electorală, iar dacă vinovăția suspectului va fi demonstrată, acesta riscă amendă de până la 55 000 de lei sau închisoare de până la 5 ani.\n\nPolițiștii și procurorii din Ungheni continuă să investigheze cazul pentru stabilirea tuturor circumstanțelor.",
  "metadata": {
    "original_file": "Expresul_Ungheni_0050.html"
  }
}