{
  "title": "Foto / Dialog la Ungheni. Forumul Eurosfat 2023: Uniunea Europeană și noi orizonturi",
  "content": "Municipiul Ungheni a fost gazda unui eveniment inedit. Pe 27 noiembrie s-a desfășurat prima ediție a Forumului EUROSFAT 2023, cel mai mare forum de afaceri europene din România care identifică noi orizonturi privind aderarea țării noastre la Uniunea Europeană.\n\nEvenimentul a reunit oficiali români și moldoveni, alături de reprezentanți din sectorul privat, mediul academic și societatea civilă, într-o încercare de a contura noi direcții pentru aderarea europeană a Republicii Moldova.\n\nÎn cadrul dialogului desfășurat, participanții au avut oportunitatea să exploreze subiecte privind statutul de țară-candidat la Uniunea Europeană și procesul de negocieri de aderare. A urmat o sesiune de întrebări și răspunsuri, în care vorbitorii și participanții au adus în discuție aspecte cheie legate de procesul de integrare în Uniunea Europeană, oportunitățile oferite, de buna guvernare, justiție, dezvoltare economică.\n\nVitalie Vrabie, primarul de Ungheni, a subliniat importanța evenimentului pentru comunitatea locală, evidențiind necesitatea ca Republica Moldova să lucreze asiduu pentru a deveni compatibilă cu standardele europene. „Dacă vrem să ne integrăm, atunci ar trebui să muncim acasă, să facem Europa mai întâi la noi acasă, ca mai apoi să ne aliniem și să mergem cot la cot cu țările membre ale Uniunii Europene”, a declarat primarul.\n\nExperiența României în cadrul integrării europene a fost adusă în discuție de către Tudor Ogner, director executiv al programului „Capitala Tineretului”. Acesta a împărtășit parcursul și obstacolele întâmpinate, oferind o perspectivă utilă pentru cei interesați de procesul similar din Republica Moldova.\n\n„Succesul acestui proces de integrare europeană ține de guvernare, depinde de factorii geo-politici, dar nu în ultimul rând, ține de nivelul de implicare, înțelegere din partea societății în acest proces”, a adăugat și Adrian Lupușor, director executiv al Expert-Grup.\n\nIar Ghenadie Marian, șef al secției de cooperare economică și sectorială cu UE din cadrul Ministerului Aafacerilor Externe și Integrării Europene, a relatat anumite detalii specifice ce ține de etapele de aderare, deschiderea procesului de negociere, ce presupune acesta și condițiile pe care trebuie să le îndeplinească RM în următorii ani. De asemenea, a subliniat importanța implicării tinerilor în procesul de aderare. „Vom avea nevoie, în primul rând, ca tinerii noștri să se gândească că viitorul lor este acasă”, a afirmat el, evidențiind oportunitățile și contribuțiile pe care tinerii le pot aduce în consolidarea instituțiilor de stat.\n\nDe menționat că forumul a fost organizat de Centrul de Expertiză Europeană „Europuls” din România și Centrul Analitic Independent „Expert-Grup” din Republica Moldova, cu susținerea financiară a Fundației Soros Moldova, a Uniunii Europene și a Fundației „Friedrich Ebert”.",
  "metadata": {
    "original_file": "Expresul_Ungheni_0262.html"
  }
}