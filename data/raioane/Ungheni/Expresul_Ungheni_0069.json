{
  "title": "Ungheneanul Ion Basoc a devenit vicecampion la Jocurile Paralimpice de la Paris",
  "content": "Ion Basoc a devenit vicecampion paralimpic la categoria de 90+ kg. În lupta decisivă pentru medalia de aur, Ion a cedat în fața brazilianului Wilians Araujo, scrie agora.md .\n\nIon Basoc a obținut a doua medalie pentru delegația R.Moldova la Jocurile Paralimpice din capitala hexagonului. După medalia de bronz cucerită de Oleg Crețul, a venit rândul lui Ion Basoc să strălucească. El s-a clasat pe a doua treaptă a podiumului, cucerind medalia de argint.\n\nÎn finală, sportivul nostru a luptat cu Wilians Araujo. Din păcate, brazilianul a fost mai inspirat decât Ion, acesta reușind să câștige prin Ippon.\n\nIon a făcut un turneu strălucitor. El nu a cedat niciun punct pe parcursul luptelor până la finală. Mai mult, proaspătul vicecampion paralimpic a reușit să obțină toate victoriile sale prin Ippon. Pentru a ajunge în finală, el a trecut de Daniel Knegt din Olanda și de Jason Grandry din Franța.\n\nLuptătorul nostru, în vârstă de 26 de ani, aduce prima medalie de argint pentru Republica Moldova la ediția curentă a Jocurilor Paralimpice de Vară.\n\n„Moldova are argint! Felicitări, Ion Basoc, pentru titlul de vicecampion olimpic la para judo. Îți suntem recunoscători pentru perseverență și efortul incredibil. Trăim alături de voi, de sportivii noștri, de antrenori, bucuria fiecărei victorii și vă mulțumim pentru aceste momente!”, a transmis Maia Sandu, președinta Republicii Moldova.\n\nReamintim că Expresul, a realizat recent un interviu cu Ion Basic, în care sportivul spunea: „Ziua de 7 septembrie 2024, va fi una decisivă”. Deci, se pare că această zi a fost una decisivă și i-a adus rezultate remarcabile sportivului. Interviul îl puteți citi AICI.",
  "metadata": {
    "original_file": "Expresul_Ungheni_0069.html"
  }
}