{
  "title": "Țurțurii, gheața și gerul pot fi un adevărat pericol pentru cetățeni. Inspectoratul de Poliție Ungheni vine cu recomandări",
  "content": "În perioada rece a anului, se atestă o creștere a pericolului de victimizare în rândul cetățenilor, prin înecuri, urmare a patinajului și pescuitului pe gheața bazinelor acvatice, precum și a cazurilor de hipotermie. Astfel, în contextul încălzirii ușoare a vremii, crește riscul de accidentări, iar țurțurii, gheața și gerul pot deveni un adevărat pericol pentru cetățeni.\n\nPentru a evita cazurile nefaste, Inspectoratul de Poliție Ungheni, vine cu următoarele recomandări:\n• atenție la apele înghețate, bazinele de apă acoperite cu gheață prezintă riscuri semnificative. Nu vă aventurați să mergeți pe apele înghețate.\n• evitați trecerea pe sub acoperișuri încărcate cu zăpadă sau țurțuri, încălzirea vremii poate cauza desprinderea acestora.\n\n”Stimați părinți, siguranța copiilor este prioritatea noastră comună, asigurați-vă că cunoașteți locul aflării copilului și că acesta cunoaște regulile generale de protecție”, scriu reprezentații Inspectoratului de Poliție Ungheni.\n\nAmintim că, anterior și Inspectoratul General pentru Situații Excepționale (IGSU) a venit cu un șir de recomandări, astfel amatorii de pescuit la copcă sunt îndemnați să fie foarte atenți și să respecte regulile principale de comportament pe gheață. Pescarii sunt rugați să nu facă mai multe găuri împrejurul său, dar și să păstreze distanța de cel puțin 3 m unul de la altul. În vederea evitării prăbușirii sub stratul de gheață, este necesar ca pescarii să părăsească locul ales, dacă apa începe să curgă din gaura perforată și dacă sub gheață există crengi, plante înghețate, precum și sunt evidente bule de aer în gheață.",
  "metadata": {
    "original_file": "Expresul_Ungheni_0223.html"
  }
}