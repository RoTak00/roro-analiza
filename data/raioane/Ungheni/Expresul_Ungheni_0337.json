{
  "title": "La răcoare în izolatorul Inspectoratului de Poliție Ungheni. Pățania unui cetățean străin care a vrut să treacă Prutul",
  "content": "Un cetățean indian a fost reținut pentru 72 de ore, deoarece a încercat să treacă râul Prut împreună cu cinci cetățeni ai Bangladesh-ului.\n\nPotrivit, Poliției de Frontieră a Republicii Moldova , pe data de 5 august, polițiștii de frontieră din cadrul Direcției regionale Vest au fost alertați despre o posibilă tentativă de trecere a frontierei din Republica Moldova în România a unui grup de persoane. Astfel, în procesul acțiunilor de căutare și în baza planurilor de cooperare între autoritățile de frontieră moldo-române, prin schimbul operativ de date și informații, a permis reținerea în dimineața zilei de 6 august 2023 a șase persoane – cinci cetățeni ai Bangladesh pe teritoriul României și a unui cetățean indian – în Republica Moldova.\n\nÎn privința ultimului sunt indici că ar fi organizatorul migrației ilegale a cetățenilor Bangladesh. Străinul ar fi folosit o barcă gonflabilă pe care a încercat să o mascheze în fâșia forestieră de pe malul râului Prut. Cetățeanul indian a fost reținut pentru 72 de ore, fiind plasat în izolatorul de detenție preventivă al IP Ungheni.\n\nÎn conformitate cu prevederile Acordului de readmisie, cei cinci cetățeni ai Bangladesh au fost transmiși autorităților moldovene.\n\nCazul este cercetat în continuare în vederea stabilirii tuturor circumstanțelor.",
  "metadata": {
    "original_file": "Expresul_Ungheni_0337.html"
  }
}