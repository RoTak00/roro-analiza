{
  "title": "Foto / În satul Mânzătești a fost descoperit sit arheologic ce reprezintă o așezare deschisă din secolul IV după Hristos",
  "content": "Un sit arheologic ce reprezintă o așezare deschisă din secolul IV după Hristos, atribuită culturii Sântana de Mureș-Cerneahov, a fost descoperit pe moșia satului Mânzătești din comuna Hârcești. Cu un anunț în acest sens au venit reprezentanții Agenţiei Naţionale Arheologice.\n\nPotrivit Agenției, cu prilejul executării săpăturilor arheologice la siturile arheologice de pe traseul drumului Cornești-Năpădeni, care urmează a fi reabilitat, specialiștii instituției efectuează și periegeze în raza mai multor localități din raionul Ungheni.\n\nDrept rezultat al unei astfel de cercetări de suprafață, unul dintre specialiștii Agenției, Dumitru Avram, a descoperit pe moșia satului Mânzătești din comuna Hârcești un nou sit arheologic, care reprezintă o așezare deschisă din sec. IV d. Hr., atribuită culturii Sântana de Mureș-Cerneahov.\n\nAstfel, în urma unei periegeze mai amănunțite, care a avut drept scop determinarea dimensiunilor sitului și a orizonturilor cultural-cronologice pe care le conține, de pe suprafața așezării au fost recuperate numeroase cioburi provenite de la vase de producție locală și de la amfore romane de import.",
  "metadata": {
    "original_file": "Expresul_Ungheni_0109.html"
  }
}