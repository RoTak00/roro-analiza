{
  "title": "Un medic de la Ungheni a fost condamnat pentru malpraxis",
  "content": "Trei de ani de închisoare, atât riscă un medic, de la Spitalul Raional Ungheni, care a fost condamnat pentru malpraxis, după ce în instituția la care activa a decedat un pacient. Acuzatul deținea funcția de șef al Unității de Primire Urgențe din raionul IMSP SR Ungheni, fiind învinuit de încălcarea din neglijență a regulilor sau metodelor de acordare a asistenței medicale, transmite deschide.md.\n\nPotrivit datelor din dosar, învinuitul, aflându-se la data de 09 noiembrie 2018, în serviciul de gardă, nu a apreciat severitatea stării clinice a unui pacient, care s-a adresat la Unitatea de Primiri Urgențe în aceeași zi, aproximativ la ora 21:00, nu a stabilit diagnosticul clinic definitiv, nu a alcătuit şi îndeplinit un plan de examinare şi tratament corespunzător şi l-a plasat pe acesta în secția Psihonarcologie din cadrul spitalului, unde nu a fost supravegheat în dinamică.\n\nPrin urmare, ziua următoare, în jurul orei 00:45 pacientul a decedat în rezultatul unui stop cardiac, cauzat de cardiomiopatie (toxică), pe fundalul stării de ebrietate alcoolice avansate.\n\nTotodată, se menționează că executarea pedepsei cu închisoarea a fost suspendată condiționat pe o perioadă de probă de 3 ani. De asemenea, instanța a dispus încasarea din contul inculpatului în scopul reparării prejudiciului moral și material cauzat prin infracțiune, precum și a compensării cheltuielilor judiciare a sumei de 346.860 de lei.\n\nÎnvinuitul are interdicția de a părăsi țara, până la intrarea sentinței de condamnare în vigoare.\n\nSentința nu este definitivă și poate fi contestată cu apel în termen de 15 zile la Curtea de Apel Chișinău.",
  "metadata": {
    "original_file": "Expresul_Ungheni_0384.html"
  }
}