{
  "title": "Creștinii ortodocși intră astăzi în Postul Crăciunului",
  "content": "Creștinii ortodocși care respectă calendarul bisericesc vechi intră astăzi în Postul Nașterii Domnului, cunoscut și ca Postul Crăciunului. Postul durează 40 de zile și se va încheia pe 7 ianuarie, de sărbătoarea Nașterii Domnului. Pentru enoriașii care respectă calendarul nou postul a început acum două săptămâni și se va încheia pe 25 decembrie, transmite IPN.\n\nBiserica spune că Postul Nașterii Domnului închipuie ajunarea de patruzeci de zile a Proorocului Moise, precum și postul patriarhilor din Vechiul Testament care așteptau venirea unui Izbăvitor.\n\nCreștinii care postesc exclud din alimentație produsele de proveniență animală. Spre deosebire de Postul Mare, în acest post se dă dezlegare la pește, ulei și vin, în zilele de sâmbătă și duminică, dar și de sărbători.\n\nPe lângă aspectul alimentar, nu trebuie neglijat aspectul moral și cel sufletesc. Scopul postului este de a curăța mintea și sufletul pentru a face loc pentru sălășluirea lui Hristos. Creștinii sunt îndemnați să fie milostivi și să reușească să se izbăvească de mânie, ură, gelozie, răutate, lăcomie, zgârcenie.\n\nEnoriașii care doresc să se împărtășească o pot face la fiecare sfârșit de săptămână și în zilele de sărbătoare, când se oficiază liturghii. În ultima zi, în ajunul Crăciunului, se respectă post negru, până când apare prima stea pe cer. Copiii, femeile gravide, cele care alăptează, studenții, bolnavii, călătorii au dezlegare pe parcursul postului.\n\nPe parcursul anului sunt patru posturi: Postul Mare sau Postul Paștilor, Postul Nașterii Domnului, Postul Sfintei Marii și Postul Sfinților Apostoli Petru și Pavel.",
  "metadata": {
    "original_file": "Expresul_Ungheni_0028.html"
  }
}