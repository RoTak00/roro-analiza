{
  "title": "Indemnizația pentru naștere, majorată la 21 350 de lei",
  "content": "Indemnizația unică la naștere s-a majorat cu 1350 de lei, constituind din 1 ianuarie, 21 350 de lei. Conform estimărilor Casei Naționale de Asigurări Sociale, aproximativ 33 de mii de copii vor beneficia de această indemnizație în anul 2025, transmite IPN.\n\nIndemnizația unică la nașterea copilului se acordă pentru fiecare copil născut, cu condiția ca acesta să fie înregistrat la subdiviziunea competentă a Agenției Servicii Publice.\n\nPrestația se stabilește anual de Guvern, în mărime egală cu valoarea monetară a coșului minim de bunuri necesare la nașterea copilului. Pentru plata indemnizației, în bugetul de stat sunt prevăzute resurse financiare de circa 710 milioane de lei.\n\nDin 1 ianuarie 2024 indemnizația unică la nașterea copilului se stabilește mamei, din oficiu, conform datelor privind nașterea copilului, disponibile în Registrul de Stat al Populației, fără necesitatea de a depune cerere.\n\nFamiliile cu copii beneficiază și de alte măsuri de susținere din partea statului. Printre acestea se numără indemnizația lunară de 1000 de lei, acordată tuturor copiilor cu vârsta de până la doi ani, indiferent dacă părinții sunt persoane asigurate sau nu. În 2025, de această indemnizație vor beneficia circa 72 de mii de copii. De asemenea, este acordată și indemnizația lunară pentru creșterea copilului până la trei ani, suma fiind stabilită în funcție de venitul părintelui.",
  "metadata": {
    "original_file": "Unghiul_0035.html"
  }
}