{
  "title": "Competiție de dezbateri la Ungheni",
  "content": "Șase echipe de elevi din patru licee din municipiul Ungheni au participat recent la o competiție de dezbateri, organizată pentru prima dată în oraș. Evenimentul a pus în discuție două teme de actualitate, provocând participanții să-și demonstreze capacitatea de a construi argumente convingătoare, transmite UNDP Moldova.\n\nFiecare echipă a avut șansa de a participa la două runde de dezbateri, unde au fost analizate argumentele prezentate, coerența și claritatea discursului, precum și abilitățile de comunicare ale participanților. \n\n În finală s-au calificat echipele de la liceele „Gh. Asachi” și „V. Alecsandri”. În final, victoria a revenit echipei LT „V. Alecsandri”, care a argumentat cu succes în favoarea rămânerii tinerilor în Republica Moldova și a valorificării potențialului local. Membrii echipei câștigătoare au fost remarcați pentru claritatea expunerii și profunzimea analizei subiectelor dezbătute.\n\n\n\n Arbitrajul competiției a fost realizat de experți din cadrul Asociației Naționale pentru Dezbateri Academice (ANDA), care au apreciat nivelul de pregătire al participanților. Aceștia au evidențiat faptul că elevii au demonstrat nu doar capacitatea de a analiza critic subiectele propuse, ci și o abordare matură și constructivă. La finalul competiției, viceprimarul municipiului Ungheni, Eduard Balan, a ținut un discurs de încheiere, felicitând participanții pentru performanța lor și subliniind importanța implicării civice a tinerilor. \n\n Competiția de dezbateri a fost organizată de ANDA, cu suportul financiar al programului „EU4Moldova: Regiuni-cheie”, finanțat de Uniunea Europeană și implementat de PNUD și UNICEF.",
  "metadata": {
    "original_file": "Unghiul_0423.html"
  }
}