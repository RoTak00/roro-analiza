{
  "title": "Fabrica de covoare din Ungheni a intrat în insolvabilitate",
  "content": "Compania Covoare-Ungheni, fiind cel mai mare producător de covoare din Republica Moldova, a fost declarată insovabilă. Decizia a fost luată de Judecătoria Ungheni, motivul fiind incapacitatea companiei de a-și achita datoriile, scrie Agora cu referire la Moldstreet.\n\nCompania a fost declarată insolvabilă la cererea debitorului și a creditorilor, printre care și Serviciul Fiscal de Stat.\n\nPotrivit deciziei instanței, Nicula Nicolas, administratorul companiei, a fost suspendat din funcție, iar în locul său a fost desemnat Igor Bulgaru, administrator autorizat. Judecătorul a stabilit și termenul limită pentru creditorii companiei de a depune cererile de validare a creanțelor, acesta fiind 22 noiembrie 2024, iar ședința de validare a creanțelor va avea loc pe 18 decembrie 2024.\n\nÎn plus Covoare-Ungheni a fost obligat să prezinte proiectul planului procedurii de restructurare pînă la prima adunare de raportare.\n\nPotrivit datelor publice, Covoare-Ungheni înregistrează datorii la bugetul statului de circa 14 milioane de lei.\n\nPotrivit rapoartelor prezentate de administrația companiei la Biroul Național de Statistică, în ultimii ani Covoare-Ungheni, care ar fi cel mai mare producător de covoare din țară, s-ar fi reorientat spre producția betonului asfaltic și construcția drumurilor.\n\nNOTĂ: Fabrica a fost fondată în anul 1980 și a fost semnificativ modernizată după privatizare în anul 1998. Astăzi fabrica produce covoare, calitatea cărora este la nivelul standardelor internaționale. Liniile de producere sunt dotate cu cele mai performante utilaje. Covoarele sunt comercializate în mai multe țări Europene precum și în Statele Unite ale Americii și Japonia.",
  "metadata": {
    "original_file": "Expresul_Ungheni_0054.html"
  }
}