{
  "title": "Au sărbătorit Ziua Mondială a Pâinii alături de bunici",
  "content": "Pe data de 16 octombrie, la Filiala de Carte Românească „George Barițiu” Brașov din Ungheni, elevii clasei I-C, sub îndrumarea învățătoarei Silvia Mihăilă de la Școala Primară „Spiridon Vangheli” din Ungheni, au marcat Ziua Mondială a Pâinii printr-o activitate specială, desfășurată sub genericul „Pâine pe masă – aur în casă”. Evenimentul a avut ca oaspeți de onoare bunicii copiilor, care și-au împărtășit din experiențele lor de viață, fiind considerați simbolic „grâul copt” care transmite rod noilor generații.\n\nÎmpreună cu bunicii, elevii au împletit hulubași din aluat, simbolizând pacea, activitate care i-a unit pe micuți și pe vârstnici într-un moment plin de emoție și bucurie. Învățătoarea Silvia Mihăilă a subliniat că activitatea a fost o călătorie în timp, retrăind momente din copilărie alături de bunici: „Am fost copleșită de emoțiile de bucurie, iar această activitate a reînviat amintiri frumoase din trecut.” \n\n Olga Burlacu, șefa Filialei de Carte Românească „George Barițiu” Brașov din Ungheni, a menționat că o astfel de activitate a fost organizată și în anul 2022, cu o altă clasă de elevi din primul an. „Activitatea dedicată pâinii este o experiență memorabilă și plină de învățăminte, iar colaborarea dintre bunici și nepoți a fost fascinantă. Pregătirea pâinii a devenit o adevărată aventură, de la frământatul aluatului până la coacere,” a spus ea. \n\n Pe lângă activitățile practice, bunicii au avut ocazia să le povestească copiilor despre produsele de panificație de ritual, transmitând astfel mai departe o parte din moștenirea culturală legată de pâine.\n\nImportanța pâinii și provocările globale în alimentație \n\n Pâinea este unul dintre cele mai vechi și importante alimente de bază, fiind un simbol al prosperității și al traiului sănătos. Cu toate acestea, în ciuda importanței sale, accesul la pâine și alte produse alimentare de bază nu este garantat pentru toată populația globului. Potrivit Organizației Națiunilor Unite, aproximativ 9,2% din populația mondială – adică 735 de milioane de oameni – suferă de foame, în timp ce accesul la hrană adecvată rămâne o problemă majoră în multe regiuni ale lumii. Această situație face ca Ziua Mondială a Pâinii să fie nu doar o celebrare, ci și un moment de reflecție asupra nevoii de solidaritate și sprijin global în lupta împotriva foametei.",
  "metadata": {
    "original_file": "Unghiul_0481.html"
  }
}