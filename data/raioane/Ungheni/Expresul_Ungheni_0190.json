{
  "title": "A fost elaborat Planul de Mobilitate Urbană Durabilă (PMUD) al municipiului Ungheni",
  "content": "Cu suportul Uniunii Europene, municipiul Ungheni va avea un plan de mobilitate urbană. Acesta a fost elaborat de experți de la București și Chișinău, după ample studii și analize, după realizarea unui sondaj privind mobilitatea urbană între ungheneni.\n\nDocumentul conține circa 250 de pagini, cu numeroase tabele și diagrame. Pe lângă descrierea exhaustivă a situației existente în ceea ce privește rețeaua stradală, transportul public, pistele de bicicliști, modalitățile de deplasare a oamenilor, aici se regăsește și viziunea de dezvoltare a mobilității urbane, direcțiile de acțiune, un portofoliu de proiecte de dezvoltare etc.\n\nProiectul Planului de Mobilitate Urbană Durabilă al municipiului Ungheni a fost analizat și discutat în cadrul unei ședințe a grupului de lucru, consiliului consultativ și transportatorilor, la finele săptămânii trecute.\n\nUrmează să se facă ultimele ajustări, după care acest Plan va fi propus spre consultări publice. \n\n Proiectul va fi publicat pe pagina web a Primăriei municipiului Ungheni – www.ungheni.md – astfel că orice persoană interesată va putea lua cunoștință de el.\n\nMunicipiul Ungheni va fi unul dintre primele orașe din Republica Moldova care va avea un Plan de Mobilitate Urbană Durabilă, ceea ce îi va permite să implementeze noi proiecte privind infrastructura de drumuri, transportul public urban etc.",
  "metadata": {
    "original_file": "Expresul_Ungheni_0190.html"
  }
}