{
  "title": "56 de mii de gospodării solicitante nu sunt eligibile pentru compensații",
  "content": "Pentru luna decembrie, peste 680 de mii de familii au beneficiat de compensații la energie. 56 de mii de gospodării, din cele peste 736 de mii care s-au înscris în programul „Ajutor la contor”, nu sunt eligibile pentru compensații, transmite IPN.\n\n„Compensația medie pentru luna decembrie este de 727 de lei. Pentru toți beneficiarii ne asigurăm că tariful post compensații nu este mai mare comparativ cu anul trecut”, menționează ministrul muncii și protecției sociale, Alexei Buzu.\n\nBugetul de compensații pentru luna decembrie este de 495 de milioane de lei.\n\nMinistrul a menționat că pentru perioada ianuarie-martie gospodăriile eligibile vor primi compensații și pentru electricitate. Guvernul va compensa creșterile de tarif pentru un consum lunar de 110 kWh.\n\nTotodată, începând cu luna ianuarie, statul va acoperi și creșterile de tarif la agentul termic centralizat.",
  "metadata": {
    "original_file": "Unghiul_0007.html"
  }
}