{
  "title": "O femeie din Todirești a decedat după ce a fost agresată de ginerele ei",
  "content": "O femeie a decedat la Spitalul Raional Ungheni după ce a fost înjunghiată de către ginerele ei. Incidentul a avut loc ieri, 7 iulie, la Todirești.\n\nPotrivit lui Nicolae Murașco, șeful secției urmărire penală din cadrul Inspectoratului de Poliție Ungheni, conflictul s-a iscat între victimă, care s-a dovedit a fi o femeie în vârstă de 72 de ani și ginerele acesteia, un bărbat în vârstă de 43 de ani, care era în stare de ebrietate.\n\nConform rezultatelor preliminare, bărbatul i-ar fi aplicat mai multe lovituri cu pumnii pe diferite părți ale corpului, după care a luat un cuțit aplicându-i o lovitură în regiunea gâtului.\n\nCel care a telefonat la 112 a fost fiul victimei. La fața locului s-a deplasat poliția, dar și o ambulanță. Inițial, femeia a fost transportată de urgență la Spitalul Raional Ungheni în stare gravă, iar pe 8 iulie aceasta a decedat.\n\nPe numele agresorului a fost pornită o cauză penală pentru violență în familie soldată cu decesul victimei. În cazul în care bărbatul va fi găsit vinovat, acesta riscă închisoare pe un termen de la 12 la 15 ani.\n\n„Bărbatul se află în atenția organelor de drept ca agresor familial, deoarece în luna februarie a anului curent, acesta a fost condamnat prin sentința Judecătoriei Ungheni la 5 ani de închisoare cu eliberare condiționată, pentru violență în familie, asupra soției și copilului”, a menționat Nicolae Murașco.",
  "metadata": {
    "original_file": "Expresul_Ungheni_0099.html"
  }
}