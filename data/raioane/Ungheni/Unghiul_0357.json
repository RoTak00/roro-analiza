{
  "title": "De ziua leului, BNM lansează monede comemorative „Aniversarea monedei naționale”",
  "content": "Banca Națională a Moldovei (BNM) a pus în circulație monede comemorative, denumite „Aniversarea monedei naționale”, marcând astfel celebrarea leului moldovenesc, introdus ca monedă națională pe 29 noiembrie 1993.\n\nTirajul emisiunii 2024 include 300 de monede din aur, cu valoarea nominală de 100 lei, și 500 de monede din argint, cu valoarea nominală de 50 de lei. Monedele sunt ambalate în capsule transparente și cutii de prezentare, însoțite de un certificat de autenticitate, care include un cod QR, ce redirecționează utilizatorii către informații detaliate despre caracteristicile monedelor.\n\nBNM anunță că în premieră, începând cu 2 decembrie, va permite publicului să depună cereri online pentru achiziționarea monedelor direct de la ghișeul instituției. Cererile vor putea fi transmise prin secțiunea „Monede și bancnote comemorative” de pe site-ul oficial al BNM, iar răspunsurile vor fi date în termen de cinci zile lucrătoare.\n\nMonedele comemorative sunt puse în vânzare prin intermediul băncilor licențiate. Pe pagina oficială a BNM pot fi găsite detalii suplimentare privind achiziția de monede.",
  "metadata": {
    "original_file": "Unghiul_0357.html"
  }
}