{
  "title": "Indemnizația unică la naștere crește cu 1350 de lei",
  "content": "Indemnizația unică la naștere va fi majorată cu 1350 de lei și va constitui, din 1 ianuarie, 21 350 de lei. Creșterea se conține într-un proiect aprobat miercuri de Guvern, transmite IPN.\n\nConform estimărilor Casei Naționale de Asigurări Sociale, aproximativ 33 de mii de copii vor beneficia de această indemnizație în anul 2025.\n\nPentru plata indemnizației sunt prevăzute resurse financiare de aproximativ 710 milioane de lei, sumă ce a fost inclusă în proiectul Legii bugetului de stat pentru anul 2025.\n\nIndemnizația unică la nașterea copilului se acordă pentru fiecare copil născut viu cu condiția ca acesta să fie înregistrat la subdiviziunea competentă a Agenției Servicii Publice.\n\nPrestația se stabilește anual de către Guvern, în mărime egală cu valoarea monetară a coșului minim de bunuri necesare la nașterea copilului.",
  "metadata": {
    "original_file": "Unghiul_0070.html"
  }
}