{
  "title": "Un bărbat din raionul Ungheni a fost reținut pentru influență asupra vameșilor de la Sculeni",
  "content": "Un bărbat din raionul Ungheni a fost reținut de procurori pentru că ar fi influențat vameșii cu scopul de a aduce ilegal pe teritoriul Republicii Moldova automobile din UE. Individul solicita de la persoanele pe care le ajuta sume între 400 și 600 de euro, transmite IPN.\n\nPotrivit procurorilor de la Bălți, bănuitul ar fi susținut că are influență asupra angajaților Postului Vamal Sculeni. Astfel, îi poate determina să accepte introducerea temporară a două automobile, înmatriculate în țări din Europa. Pentru aceasta, bărbatul ar fi cerut sume de 450 și 600 de euro.\n\nÎn plus, bărbatul ar fi intermediat introducerea ilegală a unui alt autoturism, de către o persoană care nu avea dreptul să mai introducă pe teritoriul Moldovei mașini înmatriculate peste hotare. În acest caz, el a solicitat 400 de euro, bani pe care i-a primit sub controlul Centrului Național Anticorupție.\n\nBănuitul a fost reținut pentru 72 de ore, iar în locuința sa urmează să se desfășoare percheziții.",
  "metadata": {
    "original_file": "Expresul_Ungheni_0004.html"
  }
}