{
  "title": "În municipiul Ungheni vor fi construite 10 terenuri de joacă",
  "content": "Zece terenuri de joacă vor fi construite în orașul Ungehni. Acestea vor fi amplasate în diverse locuri ale municipiului. Acest lucru va fi posibil grație proiectului „Spații sigure de joacă, agrement și sport pentru ungheneni și refugiații din Ucraina”, cu un buget de circa trei milioane patru sute mii de lei.\n\nPrimăria municipiului Ungheni va veni cu o contribuție de 10% din suma respectivă, restul fiind granturi oferite de Uniunea Europeană în cadrul Programului „EU4 Moldova: Regiuni-cheie”, implementat de UNICEF și PNUD Moldova, precum și de Guvernul Japoniei (pentru promovarea securității umane a refugiaților ucraineni, a cetățenilor țărilor terțe și a comunităților gazdă din republica Moldova prin abilitarea și incluziunea socio-economică).\n\nAstfel, șase terenuri vor fi construite în curțile blocurilor situate pe străzile: Ghenadie Crestiuc 1, 3, 5; Ghenadie Crestiuc 9,11 și Ion Creangă 15, 17; Ion Creangă 5, 7, 9 și Alexandru Bernardazzi 14; Ion Creangă 23, 25, 27, 29; I.L. Caragiale 3, 5; Romană 66, 68 și Decebal 12, 16.\n\nTotodată, vor fi construite terenuri de joacă și în: zona terenului de fitness din spatele Liceului „Vasile Alecsandri”; zona terenului din Ungheni Deal; la intersecția străzilor Nuferilor și Dănuțeni; scuarul din cartierul Dănuțeni, din preajma Grădiniței „Tereza Sobolevschi”. \n\n Lista acestor locuri a fost aprobată de Consiliul Municipal Ungheni în ședința din 16 iunie 2023. Urmează ca în cel mai scurt timp, toate cele zece terenuri de joacă să fie construite și amenajate.\n\nReamintim că, în ultimii patru ani, Primăria municipiului Ungheni a construit terenuri de joacă în mai bine de 75% din curțile blocurilor de locuit. Un întreg orășel al copiilor, cu multiple terenuri de joacă este construit și în Parcul Central „Micul Cluj”.",
  "metadata": {
    "original_file": "Expresul_Ungheni_0299.html"
  }
}