{
  "title": "Video / Schema cu ruda implicată în accident continuă să lase cetățenii fără bani. Un tânăr din Ungheni a fost reținut",
  "content": "Un tânăr de 18 ani din Ungheni a fost reținut de polițiști, fiind implicat într-un caz de escrocherie săvârșită prin schema „ruda implicată într-un accident rutier”.\n\nPoliția din Ungheni a fost sesizată de o femeie precum că a transmis o sumă de bani la o persoană necunoscută, sub pretextul că fiica sa a comis un accident rutier în urma căruia a fost traumată o persoană.\n\nIeri, în jurul orei 15:00, femeia de 68 de ani din Ungheni a fost apelată la telefonul fix de o femeie care vorbea în limba rusă și s-a dat drept angajată a organelor de drept, solicitând mii de euro pentru a restitui paguba părții vătămate, iar fiica sa să fie eliberată.\n\nÎn mai puțin de o oră, escroaca a reușit să delapideze victima de 12 mii de euro. Ulterior femeia a transmis suma unui tânăr, care avea rolul de curier.\n\nÎn urma măsurilor de urmărire penală și de investigație persoana a fost reținută în Chișinău. Audiat de polițiști, tânărul a declarat că pentru acest serviciu a fost achitat cu 500 de euro și 200 de dolari.\n\nÎn acest caz a fost inițiată o cauză penală pentru escrocherie săvârșită cu cauzarea de daune în proporții considerabile, iar persoana culpabilă de asemenea infracțiune, conform legislației în vigoare, riscă închisoare de la 1 la 5 ani.\n\nInvestigațiile continuă pentru stabilirea tuturor persoanelor implicate. Precizăm că, în ultima perioadă acest gen de escrocherie se înregistrează mai mult în localitățile țării, dacă la început erau toate în capitală.\n\nPoliția atenționează repetat: Fiți prudenți! Nu vă lăsați manipulați de infractori! Ce faci dacă ești apelat de persoane dubioase care îți prezintă un scenariu similar ? Închizi apelul, iei legătura cu rudele și verifici minuțios informația prezentată. Ulterior ne apelezi la 112.",
  "metadata": {
    "original_file": "Expresul_Ungheni_0100.html"
  }
}