{
  "title": "Victimele accidentelor rutiere pot solicita despăgubiri în baza asigurării RCA",
  "content": "Persoanele care au avut de suferit vătămări corporale sau au pierdut pe cineva apropiat într-un accident rutier pot solicita despăgubiri în baza asigurării obligatorii de răspundere civilă auto. De asemenea, atât victima, cât și succesorii acesteia pot solicita despăgubiri pentru prejudiciul moral suferit, transmite IPN.\n\nPotrivit Comisiei Naționale a Pieței Financiare, despăgubirile pentru vătămări corporale sau deces, în cazul asigurărilor RCA, pot acoperi o gamă largă de cheltuieli. De exemplu, cheltuieli medicale – pentru tratament, protezare, spitalizare, transport, recuperare, îngrijire, alimentație specială (conform prescripțiilor medicale). Toate acestea pot fi compensate dacă nu sunt acoperite din bugetul asigurărilor sociale de stat.\n\nDe asemenea, RCA poate acoperi diferența de venit în caz de dizabilitate. Dacă accidentul a cauzat dizabilitate, persoana va primi o indemnizație care acoperă diferența dintre venitul mediu lunar net și pensia de dizabilitate.\n\nÎn caz de deces se acordă o indemnizație. Aceasta se stabilește prin acord între succesori și asigurătorul RCA și include venitul mediu lunar net din care se deduc indemnizațiile sociale, precum și cheltuielile de înmormântare (până la patru salarii medii lunare pe economie).\n\nCNPF atenționează că toate cheltuielile trebuie justificate cu documente relevante.",
  "metadata": {
    "original_file": "Unghiul_0513.html"
  }
}