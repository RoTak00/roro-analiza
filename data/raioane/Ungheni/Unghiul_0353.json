{
  "title": "200 de milioane de euro vor fi investiți în creșterea pădurilor",
  "content": "Peste 63 de mii de hectare de terenuri și păduri degradate vor fi reabilitate în Moldova cu suportul financiar al Uniunii Europene. Parlamentul a ratificat Contractul de finanțare cu Banca Europeană de Investiții pentru implementarea proiectului „Program de dezvoltare a pădurilor din Moldova”. Astfel, Moldova va beneficia de un împrumut în valoare de 200 de milioane de euro, transmite IPN.\n\nBanii vor fi investiți în extinderea pădurilor și reabilitarea fâșiilor forestiere degradate pe o suprafață totală de 63 200 de hectare. Acest lucru va genera, în următorii 30 de ani, reduceri de circa 12 milioane de tone de dioxid de carbon.\n\nDe asemenea, resursele financiare sunt destinate pentru consolidarea infrastructurii forestiere pentru transportul materialului lemnos și crearea depozitelor forestiere, precum și a drumurilor de acces în păduri.\n\nPotrivit autorităților, datorită implementării proiectului, vor fi create peste nouă mii de locuri de muncă permanente sau temporare.\n\nÎmprumutul va fi acordat pentru o perioadă de 30 de ani, cu perioadă de grație de până la opt ani. Implementarea necesită investiții totale de 435 de milioane de euro.",
  "metadata": {
    "original_file": "Unghiul_0353.html"
  }
}