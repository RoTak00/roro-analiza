{
  "title": "Traseul Ungheni - Cetireni - Alexeevca va fi finalizat până la sfârșitul anului",
  "content": "Lucrările de reabilitare a traseului regional L392 Ungheni – Cetireni – Alexeevca vor fi finalizate până la sfârșitul acestui an, transmite adrcentru.md.\n\n„În prezent, pe şantier se desfăşoară lucrări de amenajare a trotuarelor, construirea podețelor, precum și de amenajare a spațiului adiacent drumului în afara localităților. După finalizarea acestor acțiuni urmează aplicarea marcajului rutier și instalarea semnelor de circulație rutieră pe o lungime de circa 17,5 km”, explică Agenția de Dezvoltare Regională (ADR) Centru.\n\nPotrivit sursei citate, executarea lucrărilor se desfășoară în conformitate cu graficul, iar finalizarea acestora este planificată până la sfârșitul acestui an. Valoarea totală a lucrărilor este estimată la suma de peste 60 milioane de lei (trei mln de euro).\n\nProiectul „Reabilitarea infrastructurii de transport pe traseul L392 Ungheni – Cetireni – Alexeevca” este implementat de ADR Centru și finanțat din Fondul Național de Dezvoltare Regională și Î.S. Administrația de Stat a Drumurilor. Localnicii deja beneficiază de cale de acces îmbunătățită, fapt ce asigură deplasarea rapidă și sigură către instituțiile publice medicale, de învățământ, administrative și juridice din regiunea Ungheni-Alexeevca.",
  "metadata": {
    "original_file": "Expresul_Ungheni_0326.html"
  }
}