{
  "title": "Ministerul Mediului va oferi sprijin financiar pentru îngrijirea și extinderea pădurilor",
  "content": "Ministrul Mediului, Sergiu Lazarencu, a anunțat că Guvernul a alocat de fonduri suplimentare pentru lucrările de îngrijire și pregătirea solului pentru plantările din toamnă. Anunțul a fost făcut în cadrul întrevederii Ministrului cu silvicultorii de la Întreprinderea pentru Silvicultură „SILVA-CENTRU” din Ungheni.\n\nAceastă decizie face parte din angajamentul continuu al Ministerului Mediului de a sprijini gestionarea eficientă a resurselor forestiere și de a contribui la extinderea suprafețelor împădurite din țară. ,,Este foarte important să continuăm să plantăm copaci, dar în același timp trebuie să ne asigurăm că plantările precedente sunt îngrijite corespunzător, iar acest lucru necesită resurse financiare. Creșterea suprafețelor împădurite este o prioritate a Guvernului. Investind în silvicultură ne asigurăm că vom avea păduri suficiente, care ne vor asigura un mediu mai confortabil și mai sănătos” a declarat ministrul în cadrul discuțiilor.\n\nMinistrul Lazarencu a vorbit cu silvicultorii și despre importanța înregistrării pădurilor care sunt în prezent clasificate la cadastru ca terenuri degradate sau agricole și a prezentat inițiativa Ministerului Mediului de a înregistra ca fond silvic terenurile private unde pădurea se extinde natural.\n\nDe asemenea, ministrul a încurajat colaborarea între silvicultori și primării pentru identificarea și alocarea terenurilor pentru împădurire, subliniind importanța acestui demers în contextul Programului Național de Extindere și Reabilitare a Pădurilor, care prevede extinderea suprafețelor împădurite cu 145 mii ha în următorii zece ani. Ungheni este al cincilea raion ca suprafață împădurită din țară, având deja peste 200 de hectare de teren împădurite în cadrul Programului.",
  "metadata": {
    "original_file": "Expresul_Ungheni_0080.html"
  }
}