{
  "title": "Uniunea Europeană oferă 1,5 milioane de euro pentru regiunea Ungheni, dar și Cahul",
  "content": "Uniunea Europeană oferă 1,5 milioane de euro pentru inițiative care vor contribui la crearea și modernizarea infrastructurii de atragere a investițiilor în regiunile Ungheni și Cahul. Granturile sunt oferite prin intermediul programului “EU4Moldova: Regiuni-cheie”, implementat de PNUD și UNICEF. Termenul-limită de depunere a dosarelor este 11 septembrie 2023, transmite moldpres.md.\n\nScopul asistenței nerambursabile constă în atragerea la nivel local a afacerilor competitive, ceea ce depinde de existența unei infrastructuri publice viabile (accesul agenților economici la sistemele de alimentare cu apă, canalizare, electricitate, gaze naturale, rețeaua rutieră etc.).\n\nInstituții publice locale, regionale, naționale sau consorții sunt eligibile pentru participare la apelul de proiecte. Fiecare propunere selectată poate beneficia de finanțare de la 200.000 la 750.000 de euro.\n\nAsistența financiară va fi alocată pentru crearea parcurilor industriale, centrelor tehnologice și de inovare, incubatoarelor și acceleratoarelor de afaceri, facilităților pentru cercetare și dezvoltare, modernizarea infrastructurii de transport și logistică, pentru industriile specializate.\n\nProgramul „EU4Moldova: Regiuni-cheie” (2019-2024) susține dezvoltarea social-economică inteligentă, incluzivă și durabilă în regiunile Cahul și Ungheni, pentru a asigura cetățenilor o calitate mai bună a vieții. Programul are un buget total de 23 de milioane de euro, este finanțat de Uniunea Europeană și implementat de Programul Națiunilor Unite pentru Dezvoltare (PNUD) și Fondul Națiunilor Unite pentru Copii (UNICEF).",
  "metadata": {
    "original_file": "Expresul_Ungheni_0340.html"
  }
}