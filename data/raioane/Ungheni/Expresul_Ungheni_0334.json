{
  "title": "Foto/ Lucrările de reparație a podului din apropierea satului Medeleni sunt în plină desfășurare",
  "content": "Lucrările de reparație a podului de șosea peste râul Gârla Mare, poziționat pe drumul public R16 Bălți-Fălești-Sculeni-Ungheni, km 62,376, sunt în plină desfășurare. Obiectivul general al proiectului prevede demolarea podului existent care este în stare generală nesatisfăcătoare și construcția unui pod nou, pentru a asigura circulația rutieră în condiții de siguranță, confort și maximă fluență, scrie asd.md.\n\nPodul urmează să aibă o lungime de 27,82 de metri, cu două benzi de circulație, trei deschideri, lățimea părții carosabile fiind de 7 metri.\n\n”În prezent, pentru a minimiza disconfortul creat de lucrările în desfășurare, un antreprenor a finalizat construcția drumului provizoriu de ocolire cu o lungime de 143,6 de metri, amenajat din beton asfaltic, cu stâlpi și indicatoare de semnalizare temporară”, menționează reprezentanții Agenției de Stat a Drumurilor (ASD).\n\nMenționăm că traficul rutier de pe pod este redirecționat conform schemei de organizare, pe drumul de ocolire. Valoarea totală a proiectului este 12,9 milioane de lei, din mijloacele fondului rutier.\n\nPodul din apropierea satului Medeleni, face parte din comuna Petrești, raionul Ungheni iar, termenul de finalizare a lucrărilor: sfârșitul lunii decembrie a anului curent.",
  "metadata": {
    "original_file": "Expresul_Ungheni_0334.html"
  }
}