{
  "title": "A fost finalizată construcția podului din satul Medeleni",
  "content": "Administrația de Stat a Drumurilor (ASD) informează că reparația podului amplasat pe drumul R16 Bălți–Fălești–Sculeni–Ungheni, km 62,38 a fost finalizată.\n\nPotrivit ASD, reabilitarea podului din apropierea comunei Petrești va facilita accesul transporturilor în special spre vama Sculeni.\n\n„S-au executat lucrări de reparație a podului, care are o lungime de 27,82 m, 3 deschideri de 7,5 m – 6,8 m -7,18 m și două benzi de circulație. De asemenea, au fost amenajate trotuare, bariere metalice de protecție atât rutiere cât și pietonale, dispozitive de acoperire a rosturilor de dilatație, indicatoare rutiere, marcaje și alte elemente importante pentru siguranța și confortul la trafic”, precizează ASD.\n\nPodul din proximitatea satului Medeleni, comuna Petrești, are o însemnătate socio-economică majoră, fiind amplasat pe o arteră națională importantă, ce duce spre punctul vamal Sculeni. În anul 2023, punctul vamal Sculeni a înregistrat un volum semnificativ de trafic, fiind traversat de aproximativ 754.000 de unități de transport și 2,2 milioane de pasageri, subliniind astfel rolul esențial a acestui pod în asigurarea mobilității regionale și internaționale.",
  "metadata": {
    "original_file": "Expresul_Ungheni_0187.html"
  }
}