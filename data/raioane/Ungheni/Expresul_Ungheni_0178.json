{
  "title": "Vicepremierul Vladimir Bolea s-a întâlnit cu agricultorii din raionul Ungheni, pentru a discuta problemele sectorului agricol",
  "content": "În cel mai scurt timp, la Ministerul Agriculturii va fi creat un consiliu economic, care va include 37 de agricultori din întreaga țară, inclusiv din Ungheni. „Acest consiliu va avea rolul de a prelua controlul asupra ramurii agricole și de a facilita consultanța și luarea deciziilor eficiente pentru dezvoltarea sectorului agricol, care se confruntă în prezent cu dificultăți semnificative”, a menționat Vladimir Bolea, vicepremierul și ministrul Agriculturii și Industriei Alimentare la întâlnirea pe care a avut-o săptămâna trecută cu agricultorii din raionul Ungheni.\n\nÎn cadrul întrevederii, ministrul Agriculturii a prezentat acțiunile întreprinse de către autorități pentru a susține producătorii agricoli aflați în dificultate.\n\nTotodată, el a menționat și despre acordarea creditului agricol de urgență, strategiile și politicile ministerului, reforma gospodăriilor țărănești, asigurarea localităților și a gospodăriilor agricole cu apă, crearea condițiilor favorabile pentru dezvoltarea unui sector productiv, modern și rezilient, cu o productivitate înaltă.\n\nMinistrul Agriculturii și Industriei Alimentare a îndemnat agricultorii să se asocieze, pentru a deveni mai competitivi și pentru a-și vinde mai bine produsele. „Eficiența sectorului agricol depinde în mare parte de atitudinea agricultorilor, de asocierea și consultanța calitativă, care este foarte necesară pentru a investi în afacerile inițiate. Accentul trebuie să se pună pe menținerea satelor noastre, deoarece baza economică a localităților rurale ține de dezvoltarea afacerilor agricole și non-agricole”, a menționat ministrul.\n\nLa rândul lor, agricultorii și-au spus problemele cu care se confruntă, solicitând implicarea directă a oficialului în soluționarea acestor dificultăți. „Avem foarte mult de lcuru pentru a putea face față la toate dificultățile întâlnite. Trebuie să găsim mecanisme reale prin care vom încerca să redresăm această situație.”, a conchis oficialul.\n\nLa final, Vladimir Bolea a promis să transmită toate preocupările vociferate de către agricultori către autoritățile competente și să susțină demersurile pentru îmbunătățirea condițiilor de dezvoltare a sectorului agricol în raionul Ungheni.",
  "metadata": {
    "original_file": "Expresul_Ungheni_0178.html"
  }
}