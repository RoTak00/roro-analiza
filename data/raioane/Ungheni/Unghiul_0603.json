{
  "title": "Compensațiile maxime la încălzire vor oscila între 800 și 1400 de lei",
  "content": "Compensațiile maxime la încălzire, pentru luna ianuarie, vor oscila între 800 și 1400 de lei, în funcție de sursa de termoficare. Prevederile se regăsesc într-un proiect aprobat astăzi de Guvern, transmite IPN.\n\nCel mult 1400 de lei vor primi consumatorii care au agent termic și cei care se încălzesc cu energie electrică. Pentru consumatorii care au indicat ca sursă principală de încălzire gazele naturale compensația maximă va fi de 1000 de lei, iar pentru cei care se încălzesc cu combustibili solizi – cel mult 800 de lei.\n\nTotodată, la compensațiile calculate pentru consumatorii casnici care vor beneficia cel puțin de compensația minimă pentru încălzire, li se va acorda o compensație suplimentară pentru energia electrică în sumă de 200 lei pentru luna ianuarie.\n\nCompensațiile vor fi acordate în februarie acelor gospodării care deja s-au înregistrat în programul „Ajutor la contor”.\n\nMinistrul muncii și protecției sociale, Alexei Buzu, a declarat că în ianuarie statul a achitat compensații la energie pentru circa 680 de mii de familii înregistrate în programul „Ajutor la Contor.",
  "metadata": {
    "original_file": "Unghiul_0603.html"
  }
}