{
  "title": "În cazul exproprierii, se va plăti prețul de piață pentru teren",
  "content": "În cazul exproprierii unui teren, cuantumul despăgubirii va fi echivalent cu valoarea de piață a terenului, iar pentru arendarea terenurilor proprietate a statului vor fi introduse licitații publice. Un șir de acte necesare pentru implementarea noului Cod Funciar au fost modificate astăzi de Guvern, transmite IPN.\n\nPotrivit noilor prevederi, vor fi simplificate procedurile pentru vânzarea-cumpărarea terenurilor agricole mici, cu plantații multianuale și o suprafață de până la 0,25 hectare. În acest caz, nu va mai fi necesară autentificarea notarială, ci doar un act confirmativ, emis de autoritatea publică locală.\n\nTotodată, consiliile locale vor decide clasarea terenurilor irigate sau desecate în categoria celor neirigate. În același timp, va fi permisă efectuarea lucrărilor de întreținere a pășunilor și fânețelor din sumele achitate anual de arendași, sub monitorizarea autorităților locale.\n\nNoul Cod Funciar va intra în vigoare la data de 7 martie 2025.",
  "metadata": {
    "original_file": "Unghiul_0005.html"
  }
}