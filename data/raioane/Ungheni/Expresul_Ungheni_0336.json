{
  "title": "Un nou spațiu de recreere și agrement va fi disponibil, în curând, pentru ungheneni",
  "content": "În scurt timp, pe unul dintre spațiile publice din municipiul Ungheni (pe strada Nanțională, tronsonul cuprins între străzile Decebal și Vasile Lupu) va apărea un nou spațiu de recreere și agrement. Este vorba de amenajarea unei suprafețe de 248 de metri pătrați, unde vor fi instalate 11 elemente de joacă pentru copii, 4 elemente de fitness, 2 bănci, coșuri de gunoi.\n\nS-a decis amenajarea spațiului respectiv urmare a solicitărilor locuitorilor din zonă. Totodată, se știe că regiunea este foarte aglomerată, aici fiind amplasate 10 spații comerciale, o piață mixtă și 4 blocuri de locuit multietajate, astfel că un spațiu de recreere este necesar și binevenit.\n\nToate elementele de joacă pentru copii vor fi realizate din materiale care nu lunecă, rezistente la umiditate, prelucrate cu structură multistrat de diverse culori, fără componente toxice. Și elementele de fitness, destinate adolescenților și adulților, vor fi acoperite cu vopsea pulbere, rezistentă la factorii climatici.\n\nProiectul „Amenajarea unui spațiu de recreere și agrement pe strada Națională din municipiul Ungheni” va fi realizat, grație Programului Național de granturi mici pentru dezvoltare regională și locală „Satul European Expres”.",
  "metadata": {
    "original_file": "Expresul_Ungheni_0336.html"
  }
}