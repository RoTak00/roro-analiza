{
  "title": "Un tânăr din Ungheni a ajuns pe mâna polițiștilor după ce a furat un automobil",
  "content": "Un tânăr de 23 de a ani din raionul Ungheni a fost reținut după ce ar fi răpit, în plină zi, un Citroen parcat la o intersecție din Ungheni. Potrivit informațiilor, poliția a fost sesizată de proprietarul mașinii, care a comunicat că i-a fost furată mașina pe care ar fi lăsat-o pentru câteva minute fără supraveghere, cu cheile în contact.\n\nAstfel, în urma acțiunilor întreprinse de polițiști suspectul a fost identificat și reținut la ieșirea din satul Gherman, raionul Ungheni, fiind la volanul mașinii răpite. Acesta a fost testat cu aparatul Drager, stabilindu-se 1,28 mg/l vapori de alcool în aerul expirat.\n\nTânărul a fost reținut și este cercetat penal pentru răpirea mijlocului de transport și conducerea acestuia în stare de ebrietate alcoolică cu grad avansat.",
  "metadata": {
    "original_file": "Expresul_Ungheni_0092.html"
  }
}