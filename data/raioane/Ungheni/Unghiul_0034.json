{
  "title": "Consumul de energie va crește azi cu 15%, estimează Energocom",
  "content": "În prima zi de lucru după sărbători, se prognozează un consum de electricitate cu 15% mai mare decât în ziua precedentă, 8 ianuarie. Însă cantitatea este mai mică decât vineri, 3 ianuarie, care la fel a fost zi de lucru.\n\nSA Energocom precizează că a rezervat capacitatea comercială la hotarul cu România, pentru a acoperi necesarul de consum de energie electrică al malului drept al râului Nistru pentru ziua de astăzi.\n\nDin cauza vremii calde de afară, centralele de termoficare din Chișinău și Bălți vor produce mai puțină energie electrică, în schimb se anticipează o ușoară creștere a cantității energiei regenerabile.\n\nAstfel, pe 9 ianuarie, pe lângă producția locală, restul electricității va fi achiziționată din import și de pe bursă.\n\nCelula de criză de la Guvern precizează că pentru perioada 7-8 ianuarie, consumul de curent a fost asigurat integral pentru malul drept, fără a fi nevoie de activat contractele de avarie.\n\nTotodată, energia electrică pentru malul stâng este asigurată în continuare de MGRES, care funcționează pe bază de cărbune. În condițiile în care se înregistrează un deficit acut de energie, pentru a evita supraîncărcarea rețelei sunt efectuate deconectări în evantai, a câte opt ore pe zi.",
  "metadata": {
    "original_file": "Unghiul_0034.html"
  }
}