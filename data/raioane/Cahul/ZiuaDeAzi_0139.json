{
  "title": "Printr-o inițiativă socială, copiii din Cahul învață să gătească pizza // VIDEO",
  "content": "Voina Cristian, în vârstă de 31 de ani, activează în domeniul alimentației publice din 2011. Pe parcursul anilor, a realizat că acest domeniu îl pasionează cu adevărat, iar în 2017 a înființat propria afacere. În 2019, a deschis o pizzerie.\n\nÎn acest an, afacerea a beneficiat de un grant pentru inițiative de antreprenoriat social, reușind să doteze cu un șir de utilaje bucătăria, iar partea socială a grantului a presupus organizarea de masterclass-uri la prepararea pizzei. Principalii beneficiari ai masterclass-urilor sunt copii, dar și maturi și refugiați.\n\nIdeea a venit dintr-o dorință personală, inspirată chiar de fiul său, care, fascinat de ceea ce face tatăl său la locul de muncă, i-a spus: „Tata, vreau și eu!”. De aici s-a născut dorința de a învăța și alți copii să prepare pizza și să experimenteze procesul de gătit.\n\n„Împărtășim emoții foarte pozitive la fiecare masterclass, iar copiii pleacă acasă plini de mândrie, știind că au învățat cum să facă pizza. Le oferim toate ingredientele necesare și le arătăm fiecare pas al procesului, de la aluatul propriu-zis până la completarea pizza, corectându-le mici detalii pentru a obține un produs final minunat”, a declarat Voina Cristian.\n\nPână acum, au fost realizate 10 masterclassuri. „La fiecare sesiune, oferim atât opțiuni contracost, cât și gratuite pentru grupurile sociale vulnerabile, iar acest lucru ne ajută să ne creștem vizibilitatea și să ne încărcăm cu emoții pozitive”, a adăugat Cristian Voina.\n\nCristian Voina își dorește să ofere tuturor o oportunitate de a învăța, de a experimenta și de a simți bucuria gătitului, indiferent de vârstă sau statut social. Pentru mastercalss se percepe o taxă simbolică, dar pentru copii unui centru de plasament din mun. Cahul, această activitatea a fost gratis.",
  "metadata": {
    "original_file": "ZiuaDeAzi_0139.html"
  }
}