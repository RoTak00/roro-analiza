{
  "title": "Prima competiție de dezbateri din Cahul: Echipa Liceului Teoretic „Ion Creangă” câștigă competiția",
  "content": "Pe 30 noiembrie, 30 de tineri din municipiul și raionul Cahul au participat la prima competiție de dezbateri organizată în oraș. Evenimentul a reunit 10 echipe din instituțiile de învățământ, fiecare prezentându-și argumentele pe teme actuale.\n\nEchipa Liceului Teoretic „Ion Creangă” din Cahul a câștigat competiția, abordând tema accesului părinților la conturile de pe rețelele de socializare ale copiilor. Membrii echipei au impresionat prin coerența și claritatea argumentelor.\n\nToți participanții au primit diplome de participare, iar echipele clasate pe primele trei locuri au fost premiate cu premii speciale. Locul I a fost recompensat cu o cupă simbolică.\n\nCompetiția a fost arbitrată de experți ai Asociației Naționale pentru Dezbateri Academice (ANDA), care au apreciat nivelul de pregătire al participanților și modul în care aceștia au abordat subiectele propuse.\n\nEvenimentul a fost organizat de ANDA, în parteneriat cu Primăria municipiului Cahul și Centrul Municipal de Tineret Cahul, cu sprijinul financiar al programului „EU4Moldova: Regiuni-cheie”, finanțat de Uniunea Europeană și implementat de PNUD și UNICEF.",
  "metadata": {
    "original_file": "ZiuaDeAzi_0187.html"
  }
}