{
  "title": "Nicolae Dandiș s-a întâlnit cu Igor Grosu și Ion Groza. Vezi ce au discutat",
  "content": "Recent, primarul municipiului Cahul, împreună cu deputatul Ion Groza, a avut o întrevedere cu președintele Parlamentului, Igor Grosu. În cadrul întâlnirii, s-au discutat mai multe subiecte de interes strategic pentru municipiul Cahul, cu accent pe integrarea europeană și dezvoltarea infrastructurii locale.\n\nPrimarul a reafirmat angajamentul ferm al municipiului Cahul față de vectorul european al Republicii Moldova, subliniind faptul că orașul este lider în ceea ce privește asistența europeană per cap de locuitor în țară. Nicolae Dandiș a subliniat importanța Cahulului în procesul de dezvoltare și reformă a țării, în contextul apropierei de Uniunea Europeană.\n\nPrintre temele principale abordate au fost diverse proiecte de infrastructură și investiții strategice pentru municipiul Cahul. Primarul a punctat necesitatea continuării și extinderii asistenței financiare externe, menționând importanța acestui sprijin în implementarea proiectelor de infrastructură deja existente, dar și în deschiderea unor noi oportunități de dezvoltare.\n\nUn subiect deosebit de important a fost Proiectul Lacului Sărat, un proiect de mare amploare cu potențial economic și turistic considerabil. Primarul a evidențiat necesitatea atragerii unor investiții semnificative în acest proiect, având în vedere valoarea zăcământului de ape subterane din zonă și impactul pozitiv pe care îl poate avea asupra regiunii și țării.\n\nUn alt subiect, finalizarea cât mai rapidă a sediului Teatrului “B.P.Hasdeu”, un obiectiv cultural important pentru Cahul. Primarul a subliniat importanța încheierii acestui proiect pentru a oferi locuitorilor și vizitatorilor orașului acces la un spațiu cultural modern și funcțional.\n\nDe asemenea, au fost discutate investițiile în infrastructura aeroportuară, un obiectiv strategic de dezvoltare regională. Primarul a subliniat că aeroportul din Cahul trebuie să devină un punct de legătură important pentru dezvoltarea economică a regiunii, iar implicarea statului este esențială pentru revitalizarea acestui sector.\n\nPrintre subiectele discuției au fost: \n\n - Demararea lucrărilor de reparație capitală a Căminului Nr.3 a Universității de Stat “B.P.Hasdeu” din Cahul cu suportul financiar aprobat din partea Guvernului României; \n\n - Construcția Spitalului regional Cahul; \n\n - Construcția sediului unei noi instanțe regionale \n\n - Palatul Justiției din Cahul (Judecătoria și Curtea de Apel Cahul), dar și problemele instanțelor locale; \n\n - Examinarea posibilității de a aproba finanțarea unui proiect multianual de investiții pentru reparația capitală a Școlii Sportive Nr.1 (cu bazine, etc); \n\n - Situația privind reparația drumurilor republicane spre Cahul.\n\nÎn final, primarul și oficialii din Parlament au convenit să depună eforturi comune pentru realizarea acestor obiective, în contextul actual al integrării europene și al necesității de a sprijini dezvoltarea infrastructurii și serviciilor publice. Împreună cu factorii responsabili, vor căuta soluții pentru implementarea graduală a proiectelor, având în vedere impactul pozitiv pe care acestea îl vor avea asupra locuitorilor din Cahul și întreaga regiune.",
  "metadata": {
    "original_file": "ZiuaDeAzi_0438.html"
  }
}