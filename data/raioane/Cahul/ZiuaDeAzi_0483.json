{
  "title": "Sesiuni de informare pentru fermierii din Cahul pe 3 octombrie 2024. Vezi detalii:",
  "content": "Ministerul Agriculturii și Industriei Alimentare, împreună cu Centrul de Consiliere Agricolă și Rurală și Asociația Băncilor din Moldova, invită fermierii la sesiuni de informare privind măsurile de sprijin pentru cei afectați de seceta din 2024. Evenimentul va avea loc pe 3 octombrie 2024, la Consiliul Raional Cahul, începând cu ora 10:00.\n\nScopul întâlnirii este prezentarea noilor reglementări ale Legii nr. 240/2024, care oferă fermierilor afectați de secetă suspendarea obligațiilor de plată față de creditori pentru o perioadă de șase luni.\n\nConform documentului, va fi suspendată obligația de plată a datoriilor restante acumulate, precum și a ratelor scadente aferente împrumuturilor și creditelor, reprezentând rate de capital, dobânzi, comisioane și penalități, datorate de fermieri în anul 2024. De această facilitate vor beneficia fermierii care întrunesc, cumulativ, următoarele condiții:\n• au obținut credite, bunuri în leasing sau inputuri (fertilizanți, pesticide, semințe, echipamente și tehnică agricolă etc.) utilizate pentru activitățile agricole în baza unor contracte încheiate în perioada septembrie 2023 – septembrie 2024;\n• culturile agricole ale acestora au fost afectate de secetă în proporție de cel puțin 60%, iar suprafața prelucrată afectată constituie nu mai puțin de 50%;\n• fermierii în privința cărora nu a fost înaintată procedura de insolvabilitate.\n\nTotodată, fermierii vor avea oportunitatea să discute și să clarifice detalii legate de facilitățile oferite, inclusiv condițiile pentru obținerea acestora.",
  "metadata": {
    "original_file": "ZiuaDeAzi_0483.html"
  }
}