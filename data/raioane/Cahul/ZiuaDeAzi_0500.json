{
  "title": "Bugetarea participativă și pentru tineri. Obține până la 50 mii lei pentru inițiativa ta",
  "content": "Primăria Municipiului Cahul a lansat procesul de bugetare participativă pentru tineri din cadrul programului „Cahul – Capitala Tineretului 2024”.\n\nInițiativa este menită să implice tinerii în dezvoltarea comunității prin propunerea și implementarea de proiecte locale. Programul se adresează tinerilor cu vârste între 14 și 35 de ani care locuiesc, muncesc sau studiază în Cahul.\n\nPentru fiecare proiect aprobat, sunt disponibile sume între 20.000 și 50.000 de lei, fonduri care vor fi alocate în funcție de complexitatea proiectului.\n\nPropunerile vor fi depuse la Ghișeul Unic al Primăriei, situat la etajul 1, până pe 18 octombrie 2024, ora 16:00.\n\nProiectele trimise după acest termen nu vor fi luate în considerare. Implementarea proiectelor aprobate trebuie finalizată până la 10 decembrie 2024.\n\nRegulamentul și formularul de aplicare sunt disponibile pe site-ul Primăriei Municipiului Cahul.",
  "metadata": {
    "original_file": "ZiuaDeAzi_0500.html"
  }
}