{
  "title": "Judecătorii de la Curtea de Apel Cahul vor fi evaluați de Comisia Vetting",
  "content": "Comisia de Vetting a solicitat Consiliului Superior al Magistraturii (CSM) listele cu judecătorii în funcție de la Curtea de Apel Cahul, Curtea de Apel Comrat și Curtea de Apel Bălți care urmează a fi supuși evaluării externe sub aspectul integrității financiare și etice.\n\nListele vor include și judecătorii suspendați din funcție de la cele trei curți de apel, conform prevederilor Legii 252/2023. Temeiul solicitării Comisiei către CSM este Legea 252/2023 și Regulamentul de organizare și funcționare a Comisiei.\n\nProcesul de evaluare, cunoscut sub numele de vetting, va cuprinde o analiză detaliată a averilor și intereselor judecătorilor, cu scopul de a identifica eventuale discrepanțe între veniturile declarate și modul de viață. De asemenea, se va verifica dacă magistrații au respectat principiile etice ale profesiei și dacă nu au fost implicați în activități incompatibile cu funcția de judecător.\n\nConsiliul Superior al Magistraturii (CSM) are obligația de a transmite Comisiei Vetting listele cu judecătorii care urmează a fi evaluați, împreună cu datele lor de contact, într-un termen de cinci zile de la solicitare. Ulterior, Comisia va iniția procedura de evaluare, iar rezultatele vor fi făcute publice.",
  "metadata": {
    "original_file": "ZiuaDeAzi_0424.html"
  }
}