{
  "title": "Tinerii din Cahul își fac vocea auzită: Emoțiile primei experiențe de vot în alegerile din 2024",
  "content": "Astăzi, 20 octombrie 2024, Republica Moldova marchează un moment important în democrația sa, prin desfășurarea alegerilor care vor influența viitorul țării. Cetățenii se îndreaptă spre secțiile de votare pentru a-și exprima opțiunile, iar tinerii, în special, își asumă pentru prima dată responsabilitatea de a vota.\n\nÎn acest context, ziuadeazi a discutat cu tinerii care participă pentru prima dată la alegeri, întrebându-i despre motivațiile care i-au determinat să se implice, despre impactul pe care cred că votul lor îl poate avea asupra comunității și a întregii țări, precum și despre semnificația acestei experiențe de a vota pentru prima dată în viețile lor.\n\nDorin Bratu, 21 ani \n\n „În primul rând, am împlinit vârsta necesară pentru a vota, votez pentru un viitor mai bun așa cum eu învăț în Europa. Doar votul meu nu are un impact, trebuie să se voteze în masă pentru a putea influența. Nu are o semnificație prea mare, dar mă simt optimist în legătură cu acest lucru.”\n\n„Am decis să particip la alegeri anul acesta pentru că vreau să contribui activ la schimbările din societate. Cred că votul este un drept și o responsabilitate importantă, iar prin participarea mea, pot susține valorile și ideile în care cred. Este o oportunitate de a influența direcția în care va merge țara și de a susține candidații care consider că pot aduce îmbunătățiri. Votul meu poate avea un impact asupra viitorului comunității și al țării prin sprijinirea unor politici care să adreseze problemele reale ale oamenilor. Chiar dacă votul meu este unul singur, atunci când este adăugat la altele care împărtășesc aceleași idealuri, poate contribui la schimbarea în bine și la alegerea unor lideri capabili să reprezinte interesele cetățenilor. Votul pentru prima dată reprezintă un moment special emoționant, fiind un pas către asumarea unei responsabilități majore”, Cecati Timur, 18 ani\n\n„Este primul an când pot să-mi exercit dreptul la vot, iar ca cetățean al acestei țări, consider că e datoria mea de a merge la vot și de a lua o decizie corectă. Fiecare vot contează, apreciez oamenii care nu doar îți doresc o schimbare, dar fac ceva în privința aceasta, iar eu în cazul dat, MERG LA VOT. Este important să participăm la vot dacă ne dorim un viitor bun pentru țară. Datorită conducerii, mulți tineri pleacă din țară, își fac studiile peste hotare, printre ei mă regăsesc și eu. Este foarte greu să fii departe de casă, dar un viitor mai bun aici nu-mi pot face. Sper ca în urma alegerilor prezidențiale de anul acesta și parlamentare de anul viitor, țara noastră să devină mult mai prosperă pentru a stopa nivelul ridicat de migrație. Am așteptat mult ziua să împlinesc 18 ani pentru a merge la vot și sinceră să fiu, am multe emoții pentru că simt că în sfârșit pot contribui și eu la viitorul țării în care m-am născut. ”\n\n„Anul acesta am decis să particip la alegeri, deoarece cred cu tărie că fiecare vot contează și că este responsabilitatea noastră să ne implicăm activ în procesul democratic. Motivele mele pentru a vota sunt legate de dorința de a vedea schimbări pozitive în comunitate, de a susține inițiativele care reflectă valorile mele și de a contribui la formarea unui viitor mai bun. Consider că votul meu are puterea de a influența direcția în care se îndreaptă societatea. Fiecare vot adunat conturează deciziile și politicile viitoare, iar implicarea mea activă ar putea aduce schimbări benefice nu doar pentru mine, ci și pentru generațiile viitoare. Cred că fiecare persoană care își exercită dreptul de vot ajută la construirea unei societăți mai responsabile și mai unite. Experiența de a vota pentru prima dată are o semnificație profundă pentru mine, reprezentând un pas important în asumarea responsabilităților civice”, Dinu Jurcanu, 21 ani",
  "metadata": {
    "original_file": "ZiuaDeAzi_0395.html"
  }
}