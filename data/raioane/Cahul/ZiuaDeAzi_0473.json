{
  "title": "Expoziția „România Mea” la Cahul – O viziune a tinerilor artiști plastici din Republica Moldova",
  "content": "Astăzi, 3 octombrie 2024, a fost lansată prima ediție a expoziției de arte plastice „România Mea”, care aduce în prim-plan talentul tinerilor artiști moldoveni. Expoziția reunește lucrările a 20 de tineri artiști plastici din Republica Moldova, având ca scop promovarea creativității și a talentului artistic în rândul generației tinere.\n\nAceasta este găzduită la Consulatul României din Cahul și va fi deschisă publicului până la sfârșitul anului, oferind oportunitatea de a aprecia creativitatea tinerilor artiști.\n\nGabriel Nicola, Consulul General al României la Cahul, a împărtășit entuziasmul său față de lucrările tinerilor artiști și că importanța acestor creații este ca un mijloc de exprimare artistică și culturală.\n\n„Sunt încântat să vă prezint astăzi această nouă expoziție, realizată prin intermediul Ambasadei României la Chișinău. Expoziția constă într-un set de 20 de picturi, create în urma unui concurs organizat de Facultatea de Arte Plastice din Chișinău. Elevii de la școala de arte și-au imaginat cum arată România, iar ceea ce este cu adevărat interesant este că, exceptând un tablou, care reprezintă o zonă specifică din Ardeal, toate celelalte lucrări ar putea foarte bine să se regăsească oriunde, fie în România, fie în Republica Moldova. Costumele populare, satele așezate pe dealuri și peisajele par să fie comune ambelor maluri ale Prutului. Cred că fiecare dintre noi ne putem regăsi într-un colț, un sat sau un moment din viața noastră, reflectat în aceste lucrări. Această expoziție demonstrează, încă o dată, cât de apropiate sunt cele două țări. Diferențele dintre ele sunt minime, iar tradițiile și valorile culturale comune ne unesc. Este un proiect care, prin artă, ne reamintește de legăturile profunde care există între România și Republica Moldova”, a declarat Gabriel Nicola\n\nPrimarul municipiului Cahul, Nicolae Dandiș, a vorbit despre importanța acestui proiect cultural, menționând că acesta nu doar că promovează talentul tinerilor artiști, dar și contribuie la îmbogățirea vieții culturale a comunității.\n\n„Cahul are o tradiție frumoasă atât în domeniul culturii, cât și al muzicii. Pe lângă lansările de carte, expozițiile de pictură aduc bucurie, iar acest concurs identifică talentele și valorifică ceea ce văd copiii și tinerii din perspectiva lor – ceea ce este mai frumos pentru noi ca popor și ca țară. Sunt sigur că vor exista și ediții viitoare, având în vedere că aceasta este doar prima, pentru că lucrurile frumoase trebuie promovate. Ne dorim să oferim tinerilor o platformă de exprimare și de dezvoltare, astfel încât să își poată valorifica potențialul creativ. Prin astfel de inițiative, contribuim la păstrarea și promovarea valorilor noastre naționale și culturale. Fiecare eveniment cultural de acest fel este o oportunitate de a aduce comunitatea mai aproape, de a crea legături mai puternice între generații și de a încuraja dialogul intercultural. Vom continua să sprijinim astfel de proiecte, fiindcă ele sunt motorul care menține vie identitatea noastră”, a spus primarul.\n\nLucrările expuse reflectă diversitatea și frumusețea peisajului cultural din România, fiind o punte între cele două maluri ale Prutului. Expoziția va fi disponibilă pentru oricine, astfel sunt invitați vizitatorii ca să descopere perspectiva artistică a tinerilor din regiune.\n\nTatiana Seredenco, apreciată pentru implicarea în dezvoltarea culturală a municipiului, a menționat despre impactul expoziției asupra publicului local.\n\nExpoziția este organizată de Ambasada României în Republica Moldova și Institutul Cultural Român „Mihai Eminescu”, cu sprijinul Facultății de Arte Plastice și Design din cadrul Universității Pedagogice de Stat „Ion Creangă”. Lucrările expuse reflectă viziunea finaliștilor concursului „România Mea” asupra României și a valorilor comune de pe ambele maluri ale Prutului.",
  "metadata": {
    "original_file": "ZiuaDeAzi_0473.html"
  }
}