{
  "title": "Nicolae Botgros, maestrul muzicii populare, împlinește 72 de ani: Palatul de Cultură din Cahul îi poartă numele",
  "content": "Astăzi, 25 ianuarie, Nicolae Botgros, dirijorul Orchestrei Naționale „Lăutarii” și simbol al muzicii populare din Republica Moldova, împlinește 72 de ani. Artistul s-a născut în 1953, într-o familie de lăutari, în satul Badicul Moldovenesc, raionul Cahul, unde a început drumul său către excelență.\n\nNicolae Botgros a studiat la Școala de Arte din Soroca și la Conservatorul „G. Musicescu” din Chișinău. Prima orchestră dirijată de maestru a fost „Ciocârlia” din Edineț, iar mai târziu a ocupat poziții remarcabile, fiind dirijor la Ansamblul „Joc” și violonist în Orchestra „Mugurel” a Filarmonicii din Chișinău. În 1978, a devenit director artistic și prim-violonist al renumitei orchestre „Lăutarii”.\n\nDe-a lungul carierei sale, Nicolae Botgros a fost distins cu titluri prestigioase, precum Artist Emerit (1982), Artist al Poporului (1988) și Ordinul Republicii (1993). A dus faima muzicii populare în zeci de țări, din SUA și Australia până în spațiul ex-sovietic, acompaniind interpreți de renume, precum Nicolae Sulac, Maria Ciobanu și Sofia Vicoveanca.\n\nMenționăm că după declararea independenței Republicii Moldova, Casa de Cultură ”V.I. Lenin” a fost redenumită în Palatul de Cultură din orașul Cahul. La data de 23 februarie 2017, Consiliul orășenesc Cahul a redenumit Palatul de Cultură în „Nicolae Botgros”. Acest gest simbolizează recunoștința orașului natal pentru aportul maestrului la promovarea tradițiilor moldovenești, care rămân vii datorită artei sale neprețuite.",
  "metadata": {
    "original_file": "ZiuaDeAzi_0013.html"
  }
}