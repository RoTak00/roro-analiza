{
  "title": "Din inimǎ pentru Tatiana Mocanu. O tânără din Cahul diagnosticată cu leucemie",
  "content": "Tatiana Mocanu este o tânără din Cahul care a fost diagnosticată cu leucemie în stadiul IV.\n\n,,Bună ziua! Mă numesc Tatiana și am 18 ani. Recent, am fost diagnosticată cu leucemie. Boala a afectat 81% din celulele sângelui meu și, din păcate, continuă să se răspândească rapid. Cu toate acestea, există o șansă să schimb această situație. Leucemia poate fi tratată cu succes, iar viața mea poate fi salvată.\n\nCostul tratamentului este însă mult prea mare pentru familia mea, de aceea apelez la toți oamenii cu suflet mare pentru ajutor. Sper să am o șansă la un tratament de calitate și calificat.\n\nTotul a început în luna august, când au apărut primele simptome — inflamarea ganglionilor limfatici. Nu am dat importanță acestui fapt la început. Cu timpul, boala s-a răspândit în întregul corp și, în decurs de trei luni, a devenit generalizată. M-am adresat medicului de familie, care, după consultul inițial și analizele de rutină, m-a îndrumat către Institutul Oncologic din Chișinău.\n\nÎn urma investigațiilor, s-a depistat prezența a 81% de celule blastice în măduva osoasă, ceea ce indică o posibilă leucemie limfoblastică acută.\n\nCu sprijinul familiei, al medicilor și al celor apropiați, am găsit o clinică din Turcia, care mă poate ajuta să lupt împotriva acestei boli agresive. Cu ajutorul acestei clinici, am șanse mari de recuperare.\n\nAcum, mai mult ca oricând, am nevoie de ajutorul și susținerea voastră, deoarece familia mea nu își poate permite costurile acestui tratament. Vă rog din suflet să nu mă lăsați singură în acest moment dificil și să îmi oferiți o șansă la vindecare și la viață.\n\nVă mulțumesc pentru bunătatea și sprijinul vostru!''",
  "metadata": {
    "original_file": "ZiuaDeAzi_0118.html"
  }
}