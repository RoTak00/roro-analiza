{
  "title": "Noi detalii în cazul accidentului din 8 octombrie: Șoferul din Cahul a încercat să ofere mită ofițerilor de patrulare",
  "content": "Bărbatul din Cahul, care la data de 8 octombrie a refuzat să stopeze mașina la indicațiile legale ale polițiștilor și a provocat un accident rutier tamponând-se cu automobilul într-un copac, a încercat să ofere mită ofițerilor de patrulare pentru a evita o nouă sancțiune.\n\nBărbatul de 43 de ani conducea un BMW și a fost stopat la intrarea în Cahul.\n\nPolițiștii au constatat că acesta este privat de dreptul de a conduce, în privința sa fiind recent emise și trei hotărâri judecătorești de privațiune de libertate pe un termen de 11 luni.\n\nÎn încercarea de a scăpa de răspundere, acesta a intenționat să mituiască oamenii legii, lăsând 400 de euro în mașina poliției.\n\nLa fața locului a fost solicitată Grupa operativă, ulterior bărbatul fiind escortat la Izolatorul din Cahul.\n\nInspectoratul General al Poliției reamintește că încercările de corupere a polițiștilor sunt sancționate penal și îndeamnă cetățenii să respecte normele legale.\n\nReamintim că la data de 8 octombrie, în jurul orei 00:42 în apropierea muncipiului Cahul, pe traseul R32, în apropierea drumului spre fostul Aeroport Internațional Cahul, un BMW a derapat de pe traseu și s-a izbit într-un copac, în apropierea localității Lebedenco.",
  "metadata": {
    "original_file": "ZiuaDeAzi_0352.html"
  }
}