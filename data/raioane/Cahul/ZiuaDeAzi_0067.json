{
  "title": "Rețeaua Școlilor Model: Liceul Mihai Eminescu din Cahul va fi modernizat",
  "content": "Peste 1.200 de elevi ai liceului „Mihai Eminescu” din Cahul vor avea parte de condiții mai bune de studii. În următoarea perioadă va fi modernizată infrastructura liceului, precum și procesul educațional.\n\nPotrivit Ministerului Educației și Cercetării, lucrările au ajuns la etapa de proiectare. De asemenea, au avut loc discuții între administrația liceului și echipa de proiectanți și ingineri.\n\nAstfel, de condiții mai bune vor avea parte nu doar cei 1.200 de elevi ai liceului, dar și cei peste 300 de copii pe care instituția îi va primi suplimentar.\n\nLiceul Teoretic „Mihai Eminescu” face parte din Rețeaua Școlilor Model, un program național lansat de Ministerul Educației și Cercetării care prevede renovarea și dotarea integrală a 35 de instituții de învățământ general din țară.\n\nInvestițiile în 15 școli din 35 au fost alocate de Banca Mondială. Celelalte vor fi modernizate cu ajutorul partenerilor de dezvoltare precum Uniunea Europeană, PNUD, UNICEF, USAID și alte organizații internaționale. Pentru modernizarea celor 35 de școli este nevoie de circa 70 de milioane de euro. MEC a adunat 52 de milioane de euro de la partenerii internaționali.",
  "metadata": {
    "original_file": "ZiuaDeAzi_0067.html"
  }
}