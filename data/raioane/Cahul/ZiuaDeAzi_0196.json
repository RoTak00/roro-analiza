{
  "title": "La Cahul a fost inaugurat un teren sportiv multifuncțional pentru comunitate și refugiați din Ucraina",
  "content": "Primăria municipiului Cahul, împreună cu sprijinul financiar al UNHCR (Agenția ONU pentru Refugiați) și ACTED, a inaugurat un nou teren sportiv multifuncțional pe Strada Ștefan cel Mare 15. Acest proiect, parte a unui efort mai amplu pentru dezvoltarea infrastructurii comunitare, are drept scop promovarea unui stil de viață sănătos și consolidarea incluziunii sociale în municipiu.\n\nTerenul sportiv este destinat să devină un loc accesibil tuturor membrilor comunității, inclusiv refugiaților din Ucraina care trăiesc în Cahul. Renovarea acestuia reprezintă o inițiativă menită să sprijine integrarea comunitară, oferind un cadru modern și sigur pentru activități sportive și recreative.\n\nCeremonia oficială a avut loc în prezența primarului Nicolae Dandiș, a reprezentantei UNHCR în Republica Moldova, Anne-Marie Deutschlander, și a directorului de țară al ACTED, Fabrice Amaudruz. Alături de oficiali, au participat numeroși membri ai comunității locale, care au apreciat această inițiativă ce aduce beneficii tuturor locuitorilor.\n\nÎn discursurile lor, reprezentanții UNHCR și ACTED au subliniat importanța colaborării între organizațiile internaționale și autoritățile locale pentru crearea unui mediu incluziv și a unor oportunități egale pentru toți.",
  "metadata": {
    "original_file": "ZiuaDeAzi_0196.html"
  }
}