{
  "title": "Sondaj: Locuitorii din Cahul și controversa monumentului „Tunul” din zona Gării Auto",
  "content": "Recent, pe pagina de Instagram Ziua de Azi , a fost organizat un sondaj pentru a afla opinia cetățenilor din municipiul Cahul cu privire la situația monumentului „Tunul”. Acesta este amplasat în scuarul de lângă Gara Auto, iar în prezent, zona este supusă unor lucrări de construcție pentru realizarea unui sens giratoriu. Chiar dacă destinația viitoare a monumentului nu este încă stabilită, opiniile localnicilor au fost împărțite.\n\nLa sondaj au participat 2389 de persoane , care au răspuns la întrebarea: „Ce ar trebui să se întâmple cu monumentul ‘Tunul’? Ar trebui să rămână la locul său sau să fie mutat în altă locație?”. Rezultatele sunt următoarele:\n• 1490 de persoane (62%) au declarat că monumentul ar trebui să rămână la locul lui actual.\n• 629 de persoane (26%) au optat pentru identificarea unei alte locații pentru acest simbol.\n\nMonumentul „Tunul” a fost inaugurat pe 9 mai 1977 și este dedicat memoriei ostașilor din Divizia 25 „Ceapaev”, numită astfel după comandantul Vasili Ivanovici Ciapaev, considerat erou național al Armatei Sovietice. Complexul monumental include un tun antiaerian amplasat pe un postament, două ziduri cu inscripții comemorative și un dispozitiv pentru focul veșnic, care însă este nefuncțional.\n\nMonumentul rămâne un subiect de dispută pentru cetățenii din Cahul, având în vedere valorile istorice pe care le reprezintă, dar și noile planuri de modernizare a zonei. Deși lucrările pentru sensul giratoriu continuă, rămâne de văzut dacă autoritățile vor opta pentru menținerea monumentului la locul actual sau pentru relocarea sa.",
  "metadata": {
    "original_file": "ZiuaDeAzi_0023.html"
  }
}