{
  "title": "VIDEO | Natural sau Artificial? – Cum apreciază cahulenii noul simbol al sărbătorilor de iarnă",
  "content": "În seara de 30 noiembrie 2024, municipiul Cahul a dat startul sărbătorilor de iarnă cu inaugurarea bradului de Crăciun, un simbol al bucuriei și al spiritului sărbătorilor de iarnă. De data aceasta, bradul a fost o surpriză pentru toți locuitorii orașului, fiind pentru prima dată când municipiul se bucură de un brad artificial, oferit ca un cadou generos din partea Moldretail Group SRL (Linella), având o valoare de 800.000 lei.\n\nPentru a capta părerile cetățenilor despre această schimbare, am realizat un vox în seara inaugurării, întrebând locuitorii din Cahul ce părere au despre bradul de anul acesta. Răspunsurile au fost diverse, iar fiecare a avut propriile opinii și impresii despre bradul artificial, dar și despre ce înseamnă acest simbol pentru comunitatea locală.\n\nUnii au apreciat modernitatea și durabilitatea bradului artificial, considerând că acesta va contribui la economisirea resurselor și va deveni o atracție durabilă pe termen lung. Alții au menționat că, deși este un brad artificial, atmosfera de Crăciun se simte la fel de intens, iar iluminările de pe brad aduc magia specifică acestei perioade.\n\nÎn final, indiferent de părerea fiecăruia, bradul de Crăciun a devenit un nou simbol al sărbătorilor de iarnă la Cahul, un semn că orașul îmbrățișează tradițiile, dar și inovațiile care aduc mai multă frumusețe și lumină în viața comunității.",
  "metadata": {
    "original_file": "ZiuaDeAzi_0190.html"
  }
}