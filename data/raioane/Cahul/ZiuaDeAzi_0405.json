{
  "title": "„CEI DOI” se va juca la Cahul: Teatrul MADE aduce o nouă viziune asupra poveștii lui Romeo și Julieta",
  "content": "Teatrul MADE revine pe scenă cu spectacolul „CEI DOI”, în cadrul turneului național „Uniți prin Teatru”. Această producție, regizată de Ianoș Petrașcu, este o reinterpretare modernă a celebrei tragedii „Romeo și Julieta” de William Shakespeare, ce explorează nu doar povestea de dragoste a protagoniștilor, ci și mediul și contextul din care provine fiecare dintre ei.\n\nPremiera spectacolului a avut loc în ianuarie 2023 la Chișinău, iar acum, spectacolul va fi prezentat în casele de cultură din Călărași, Leova și Cahul.\n\nReprezentația din Cahul va avea loc pe 23 octombrie, la ora 15:00, la Palatul de Cultură „N. Botgros”. Intrarea este liberă, în limita locurilor disponibile.\n\nSpectacolul se remarcă printr-un stil artistic inedit, comunicând emoții și mesaje prin mișcare, fără a fi limitat de bariere lingvistice sau culturale. Abordarea temelor de incluziune și judecată socială aduce o viziune fresh asupra unei povești clasice, îmbinând coregrafia lui Serghei Parfonov cu scenografia și costumele realizate de Natalia Silina, iar grafica video este semnată de Victor Stăvilă.\n\nDistribuția include actori talentați, printre care Arina Eremeev, Emilian Budu, și Polina Ivanova. Proiectul este organizat de Asociația Obștească „Mișcare, Artă, Dans, Emoție” și beneficiază de sprijin din partea Ministerului Culturii al Republicii Moldova, Biroului de Cooperare al Elveției, precum și a altor parteneri locali.",
  "metadata": {
    "original_file": "ZiuaDeAzi_0405.html"
  }
}