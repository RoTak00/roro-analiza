{
  "title": "Transportare organizată din Rusia spre Moldova pentru alegeri: Mai multe autocare au trecut prin vama Oancea",
  "content": "Trei autocare cu cetățeni moldoveni care se întorceau din Federația Rusă au ajuns la punctul de trecere a frontierei Cahul-Oancea în noaptea de 1 spre 2 noiembrie. Surse din cadrul Serviciului Vamal și Poliției de Frontieră au declarat pentru IPN că în cele trei autobuze se aflau aproximativ 150 de persoane, care au călătorit gratuit cu avionul de la Moscova la Istanbul, iar de acolo și-au continuat drumul cu autocarul, transmite IPN\n\nAceleași surse au precizat că în orașul Istanbul, Turcia, pasagerii aduși gratuit cu avionul din Federația Rusă au fost întâmpinați de trei autobuze cu numere moldovenești, care s-au îndreptat spre Bulgaria. Acolo, pasagerii au fost transferați în alte trei autobuze, aparținând unei companii bulgare, cu care au ajuns la punctul de trecere a frontierei Cahul-Oancea.\n\nÎn urma discuțiilor cu pasagerii, angajații de la vamă au stabilit că aceștia nu au plătit nici pentru zbor, nici pentru călătoria cu autocarul. În Federația Rusă li s-a comunicat că transportul este organizat gratuit pentru cetățenii care vor să se întoarcă acasă pentru a participa la al doilea tur al alegerilor prezidențiale din 3 noiembrie.",
  "metadata": {
    "original_file": "ZiuaDeAzi_0328.html"
  }
}