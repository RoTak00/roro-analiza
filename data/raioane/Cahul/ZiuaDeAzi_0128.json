{
  "title": "Școala Profesională Nr. 1 Cahul se alătură târgului caritabil „Crăciunul ne unește”",
  "content": "Pe 20 decembrie, Școala Profesională Nr. 1 Cahul, alături de alte nouă instituții de învățământ profesional tehnic din țară, va organiza un târg caritabil sub genericul „Crăciunul ne unește. Fii mai bun în ajun de Crăciun!” .\n\nElevii școlilor profesionale vor colabora cu copiii din instituțiile de învățământ special pentru a pregăti dulciuri și prăjituri tradiționale, oferind astfel comunității o ocazie specială de a contribui la un scop nobil. Evenimentul își propune atât să promoveze profesiile din învățământul tehnic, cât și să inspire copiii cu nevoi speciale să descopere noi domenii vocaționale.\n\nToate produsele culinare realizate vor fi vândute în cadrul târgurilor, iar fondurile obținute vor sprijini instituțiile de învățământ special participante. Acțiunea reflectă solidaritatea și empatia comunității educaționale în preajma sărbătorilor de iarnă.",
  "metadata": {
    "original_file": "ZiuaDeAzi_0128.html"
  }
}