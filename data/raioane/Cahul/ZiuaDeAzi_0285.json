{
  "title": "Investiții de peste un milion de lei pentru izolarea termică a Centrului de Sănătate Cahul",
  "content": "Un nou proiect investițional finanțat din fondul de dezvoltare și modernizare a prestatorilor publici de servicii medicale al Companiei Naționale de Asigurări în Medicină (CNAM) a fost recent finalizat la Cahul. Proiectul a vizat izolarea termică a pereților exteriori ai Centrului de Sănătate Cahul, cu scopul de a crește eficiența energetică a clădirii și de a îmbunătăți condițiile de muncă și de tratament.\n\nLucrările au inclus reparația fațadei, aplicarea izolației cu plăci de vată minerală, tencuiala exterioară, precum și montarea glafurilor și pervazurilor la ferestre. În cadrul unei recente vizite de monitorizare a reprezentanților CNAM, s-a constatat că proiectul a fost implementat fără nereguli.\n\nCu o valoare totală de peste 1,255 milioane de lei, proiectul a fost finanțat în mare parte de CNAM, care a alocat 1,1 milioane de lei, în timp ce aproximativ 155 de mii de lei au constituit contribuția instituției medicale. Beneficiile acestei investiții includ îmbunătățirea confortului termic pentru pacienți și personal, reducerea cheltuielilor pentru încălzire și răcire, și creșterea durabilității clădirii.\n\nPe parcursul acestui an, CNAM a semnat contracte cu 40 de instituții medicale câștigătoare ale concursului de selectare a proiectelor finanțate din fondul de modernizare. În total, au fost alocate 50 de milioane de lei pentru implementarea acestor proiecte la nivel național.",
  "metadata": {
    "original_file": "ZiuaDeAzi_0285.html"
  }
}