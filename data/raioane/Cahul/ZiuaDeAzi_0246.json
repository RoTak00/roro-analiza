{
  "title": "Peste 31 km de rețele noi și o stație de epurare modernă. 2000 de gospodării din Cahul vor fi conectate la rețeaua de canalizare",
  "content": "În cadrul Proiectului de Aprovizionare cu Apă și Canalizare din raionul Cahul, au fost finalizate lucrările de construire a aproximativ 31 km de rețele de canalizare și a 4 stații de pompare a apelor uzate. Această extindere va permite racordarea a peste 2.000 de gospodării la rețelele de canalizare ale municipiului Cahul.\n\nÎn prezent, se află în desfășurare lucrări de modernizare a Stației Principale de Pompare a Apelor Uzate, care include înlocuirea echipamentelor mecanice și a agregatelor de pompare, precum și reparații ale structurii stației.\n\nDe asemenea, continuă lucrările în cadrul contractului pentru înlocuirea rețelelor de alimentare cu apă, cu 5324 metri de conducte de 500 mm instalate deja pentru Conducta de Transport a Apei Brute de la Stația de captare până la Stația de tratare a apei.\n\nÎn paralel, s-au construit 2358 metri de conducte pentru secțiunea dedicată apei potabile. În perioada următoare, vor începe lucrările de schimbare a porțiunilor de apeduct magistral pe str. Alexandru Pușkin și în alte sectoare importante.\n\nTotodată, se desfășoară lucrări de construcție a unei noi Stații de Epurare a Apelor Uzate.\n\nProiectul, în valoare de peste 46 de milioane de euro, este finanțat de Uniunea Europeană și Guvernul Republicii Federale Germania prin Banca Germană de Dezvoltare KfW. Scopul principal al proiectului include construirea unei stații moderne de epurare a apelor uzate, modernizarea și extinderea rețelelor de canalizare și reabilitarea sistemului de alimentare cu apă.\n\nImplementarea acestui proiect va aduce beneficii pentru raionul Cahul, printre care: acces îmbunătățit la apă potabilă de calitate pentru mii de locuitori, reducerea pierderilor de apă, protecția mediului prin epurarea eficientă a apelor uzate și consolidarea infrastructurii locale pentru un viitor sustenabil.",
  "metadata": {
    "original_file": "ZiuaDeAzi_0246.html"
  }
}