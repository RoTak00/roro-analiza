{
  "title": "Cadavrul unui bărbat, găsit împușcat în cap dintr-un pistol traumatic, la Cahul",
  "content": "Un bărbat a fost găsit fără suflare cu plagă în regiunea capului provocată prin împușcare. Descoperirea macabră a avut loc ieri-seara, în jurul orei 19:21, în Cahul, susțin sursele PulsMedia.MD apropiate anchetei.\n\nVictima s-a dovedit a fi un bărbat în vârstă de 64 de ani, cadavrul căruia a fost găsit de către o rudă de a sa care imediat a alertat poliția.\n\nLa fața locului, lângă cadavru a fost depistat un pistol traumatic de model Fort 10P cu calibrul de 9 mm, care era deținut legal.\n\nMedicul-legist venit la fața locului nu a depistat alte urme de moarte violentă pe suprafața cadavrului, fapt care îi face pe oamenii legii să creadă că este vorba despre un caz de suicid.\n\nSursele noastre mai menționează că bărbatul locuia singur, nu a lăsat niciun bilețel de adio, dar și suferea de ciroză în ultima fază.",
  "metadata": {
    "original_file": "ZiuaDeAzi_0134.html"
  }
}