{
  "title": "Marfă fără acte de proveniență legală, în valoare de circa un milion de lei, depistată de ofițerii vamali în mai multe centre comerciale din Cahul (FOTO/VIDEO)",
  "content": "Ofițerii Departamentului antifraudă și conformare al Serviciului Vamal, sub conducerea PCCOCS, anunță destructurarea unei scheme de introducere și comercializare ilegală în centre comerciale din mun. Cahul și or. Vulcănești a mărfurilor, și anume, articole vestimentare cu inscripțiile unor branduri renumite, susceptibile a aduce atingere dreptului de proprietate intelectuală, în valoare de circa un milion de lei.\n\nSchema infracțională a fost destructurată urmare a acțiunilor de investigație în complex, desfășurate de către ofițerii echipelor mobile ale Serviciului Vamal. Astfel, ofițerii vamali au monitorizat o perioadă îndelungată acțiunile de introducere ilegală a mărfurilor din Republica Turcia în Republica Moldova, camuflarea bunurilor prin colete, declararea neconformă a acestora și ulterior comercializarea la prețul mărfurilor de brand, deși acestea sunt susceptibile de a fi contrafăcute.\n\nÎn dimineața de 27 septembrie 2024, au fost desfășurate percheziții în centrele comerciale din mun. Cahul și or. Vulcănești, de unde au fost ridicate peste 1600 de articole vestimentare, cu inscripția unor branduri renumite și fără acte de proveniență legală.\n\nLa această etapă, trei persoane cu vârstele cuprinse între 30-58 de ani sunt cercetate în stare de libertate, iar acțiunile procesual-penale continuă, în vederea identificării și altor participanți la comiterea infracțiunii.\n\nUrmare a avansării investigațiilor pe dosar, autoritatea de investigație va face publice informații de impact social major, cu asigurarea drepturilor părților.",
  "metadata": {
    "original_file": "ZiuaDeAzi_0449.html"
  }
}