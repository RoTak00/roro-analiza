{
  "title": "Copiii de la grădinița nr. 9 din Cahul vor învăța franceza într-un mod distractiv și interactiv",
  "content": "Începând cu data de 7 noiembrie, Grădinița nr. 9 „Scufița Roșie” va implementa un proiect pilot inovativ, finanțat integral de Franța, care își propune să îi familiarizeze pe preșcolari cu limba franceză.\n\nProiectul, intitulat „Susținerea atractivității limbii franceze prin acțiuni educative”, va oferi copiilor posibilitatea de a participa la cursuri gratuite de limbă franceză, activități ludice și mini-spectacole francofone. Astfel, cei mici vor intra într-o lume plină de culoare și vor descoperi frumusețea limbii franceze într-un mod interactiv și distractiv.\n\nInițiativa este susținută de către Ministerul Educației și Cercetării al R. Moldova, Primăria municipiului Cahul, Direcția Generală Învățământ Cahul și Liceul Teoretic cu clase bilingve francofone „Ioan Vodă”.",
  "metadata": {
    "original_file": "ZiuaDeAzi_0295.html"
  }
}