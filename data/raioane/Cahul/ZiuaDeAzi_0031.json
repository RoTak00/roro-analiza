{
  "title": "Nicolae Dandiș s-a întâlnit la București cu Ministra Culturii a României, Natalia Intotero",
  "content": "Primarul municipiului Cahul, Nicolae Dandiș s-a întâlnit cu Natalia Intotero, Ministra Culturii a României. Întâlnirea a avut loc astăzi, 20 ianuarie 2025 la Ministerul Culturii din București și a vizat consolidarea relațiilor culturale dintre Cahul și România, dar și dezvoltarea unor proiecte comune.\n\n„Astăzi, la București, am avut o discuție productivă cu dna Natalia Intotero, Ministrul Culturii al României. În cadrul întrevederii, am vorbit despre obiectivele culturale ale municipiului Cahul pentru acest an și nu numai, dar și modalitățile prin care putem implementa mai multe acțiuni și proiecte cu suportul și în parteneriat cu instituțiile din România”, a scris primarul.\n\nNicolae Dandiș a mulțumit Guvernului României pentru sprijinul acordat Republicii Moldova și, implicit, municipiului Cahul, prin intermediul mai multor inițiative și proiecte. În același timp, primarul și ministrul au convenit asupra unor acțiuni concrete care pot fi demarate în perioada imediat următoare.\n\n„Am convenit asupra acțiunilor ce le putem face acum și am adresat invitația dnei Ministru de a veni la Cahul”, a menționat pe pagina de Facebook, Nicolae Dandiș.",
  "metadata": {
    "original_file": "ZiuaDeAzi_0031.html"
  }
}