{
  "title": "Mobilier nou pentru elevii unui liceu din Cahul",
  "content": "Pe 20 septembrie, Liceul Teoretic „P. Rumeanțev” din Cahul a fost beneficiarul unei donații importante constând în 60 de bănci și 60 de scaune ajustabile, furnizate de UNHCR Moldova prin intermediul Primăriei Municipiului Cahul.\n\nAceastă contribuție vizează îmbunătățirea condițiilor de învățare și modernizarea infrastructurii educaționale din liceu.\n\nDirectoarea instituției, Valentina Onuță, și-a exprimat recunoștința față de UNHCR și Primărie, subliniind că aceste resurse vor crea un mediu educațional mai bun pentru toți elevii.\n\n„Ușile Liceului dvs au fost deschise pentru refugiați de la bun început, iar aceștia au ales să rămână și să-și continue studiile aici, dovadă că sunt tratați bine și se simt bineveniți” a declarat Stella Bădin, viceprimara municipiului Cahul, în cadrul ceremoniei de predare.\n\nDe asemenea, Mary Ombaka, responsabilă de educație la UNHCR Moldova, a subliniat importanța educației în misiunea organizației, afirmând că „Educația apără copiii. La școală, copiii sunt protejați”.\n\nAceastă acțiune face parte dintr-o serie mai amplă de proiecte derulate de UNHCR Moldova în colaborare cu autoritățile locale. În ultimii ani, UNHCR a sprijinit mai multe instituții de învățământ din municipiul Cahul, oferind mobilier modern, calculatoare, echipamente audio și imprimante, contribuind astfel la creșterea calității educației și la incluziunea refugiaților în comunitatea locală.",
  "metadata": {
    "original_file": "ZiuaDeAzi_0499.html"
  }
}