{
  "title": "Ion Arabadji, premiat la Gala Premiilor Culturii 2024 pentru excelența în dansul popular",
  "content": "De Ziua Națională a Culturii, Ion Arabadji, conducătorul Ansamblului de Dansuri Populare „Nufărul” din Cahul, a fost nominalizat și premiat la prestigioasa Gală a Premiilor în domeniul Culturii 2024, organizată de Ministerul Culturii al Republicii Moldova.\n\nIon Arabadji a devenit Laureat al Premiului „Vladimir Curbet” pentru excelența în domeniul dansului, această distincție fiind o recunoaștere a contribuției la promovarea dansului popular.\n\n„Sunt onorat și plăcut surprins de înalta apreciere fiind Laureat al Premiului Ministerului Culturii - Premiul Vladimir Curbet în domeniul dansului, pentru excelența în promovarea dansului popular alături de Ansamblul de Dans Popular \"Nufărul\". Premiul dat confirmă că în spatele oricărui succes este multă muncă, dedicare și transpirație. Totodată, distincția dată mă motivează să continui cu și mai multă pasiune promovarea valorilor autentice ale dansului popular. Mulțumesc tuturor care cred în mine și mă susțin în activitate”, a declarat Ion Arabadji într-un mesaj pe rețelele de socializare Ion Arabadji continuă să promoveze cu dedicare tradițiile și dansul popular, fiind o figură de referință în cultura națională din Cahul și din Republica Moldova.",
  "metadata": {
    "original_file": "ZiuaDeAzi_0040.html"
  }
}