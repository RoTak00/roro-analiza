{
  "title": "Din cauza unui atac cibernetic asupra registrelor de stat, Guvernul a prelungit valabilitatea rezervărilor existente cu o lună - BUCPRESS",
  "content": "Cabinetul de Miniștri a prelungit automat rezervările actuale pentru mobilizare cu o lună, dar nu mai târziu de 28 februarie 2025. Decizia a fost luată din cauza opririi activității registrelor de stat în urma unui atac cibernetic. Informația a fost publicată pe site-ul Ministerului Economiei. Potrivit adjunctei ministrului economiei, Iulia Sviridenko, este vorba despre rezervările emise de Ministerul Economiei sau prin intermediul portalului unic de servicii electronice „Diia.”\n\n„Dacă termenul de valabilitate al rezervării unui angajat expira pe 20 decembrie 2024, aceasta va fi prelungită automat până la 20 ianuarie 2025. În schimb, dacă rezervarea a expirat înainte de 19 decembrie, adică înainte de atacul cibernetic, angajatorii o vor putea reînnoi după reluarea funcționării registrelor,” se arată în comunicatul Ministerului Economiei.\n\nReprezentanții ministerului au subliniat că această decizie simplifică procedura de prelungire a rezervărilor pentru persoanele care lucrează în domenii esențiale. „Ministerul Apărării al Ucrainei trebuie să efectueze în termen de cinci zile modificările necesare în Registrul unic de stat al recruților, al persoanelor supuse obligației militare și al rezerviștilor, pentru a sincroniza datele registrului cu noile modificări adoptate,” a precizat Iulia Sviridenko. De menționat că, potrivit informațiilor furnizate de Ministerul Economiei, la data de 31 octombrie 2024, în Ucraina erau rezervate de la mobilizare 906.000 de persoane.\n\nReamintim că, la 19 decembrie, registrele de stat ale Ucrainei au fost ținta celui mai amplu atac cibernetic din ultima perioadă, realizat de partea rusă. Scopul atacului a fost perturbarea funcționării infrastructurii esențiale a statului.",
  "metadata": {
    "original_file": "BucPress_0494.html"
  }
}