{
  "title": "Ucraina anunță că nu va demina portul Odesa pentru reluarea exporturilor de cereale - BUCPRESS",
  "content": "Ucraina nu va demina portul Odesa pentru reluarea exporturilor de cereale din cauza temerilor că forțele ruse ar profita de situație pentru a ataca orașul, anunță purtătorul de cuvânt al Administrației Regionale de Stat Odesa, Serghii Bratciuk.\n\n„Flota rusă din Marea Neagră va simula o retragere către Crimeea anexată. Însă imediat ce deminăm accesul în portul Odesa, flota rusă va fi acolo”, a spus acesta, acuzând că Rusia „va dori să atace; visează să parașuteze trupe”, potrivit unei înregistrări video transmisă pe Telegram.\n\nPrecizările oficialului vin înaintea întâlnirii dintre șeful diplomației ruse, Serghei Lavrov, și omologul său turc, Mevlut Cavușoglu, la Ankara.\n\nCerealele din Ucraina sunt blocate de forțele ruse. Acestea se exportă parțial prin alte rute, prin Polonia și România. Totodată, portul Odesa este protejat de un lanț de mine pe care autoritățile ucrainene nu vor să-l dezactiveze de teama invaziei ruse, în pofida asigurărilor date de Moscova că nu vor profita pentru atacarea orașului.\n\nAnkara și-a exprimat disponibilitatea pentru escortarea navelor ucrainene în pofida prezenței minelor din apropierea coastelor maritime turcești.",
  "metadata": {
    "original_file": "BucPress_0129.html"
  }
}