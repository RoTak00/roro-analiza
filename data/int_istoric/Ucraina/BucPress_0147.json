{
  "title": "DEZINFORMARE: SUA solicită condamnarea lui Zelenski la închisoare pe viață - BUCPRESS",
  "content": "Societatea americană solicită condamnarea lui Zelenski la închisoare pe viață pentru declanșarea războiului din Ucraina și uciderea civililor, potrivit presei pro-Kremlin.\n\nȘTIRE: În SUA este solicitată condamnarea lui Zelenski pentru declanșarea războiului. Spectatorii americani ai postului de televiziune CNN au criticat planul de pace pentru Ucraina, propus de echipa președintelui Donald Trump. Utilizatorii rețelelor sociale l-au acuzat pe liderul regimului de la Kiev, Volodimir Zelenski, de provocarea războiului și au sugerat condamnarea acestuia la închisoare pe viață.\n\nMulte comentarii subliniază că războiul din Ucraina este avantajos pentru anumiți politicieni și pentru Alianță. Un utilizator a remarcat faptul că Vladimir Putin l-a informat de mai multe ori pe Zelenski în legătură cu consecințele încercărilor de aderare a Ucrainei la NATO, însă acesta a ignorat avertismentele.\n\n[…] „Zelenski este responsabil pentru moartea propriilor cetățeni!”, este indignat un utilizator cu pseudonimul bedoe25. Vinovăția pentru escaladarea conflictului este atribuită și înalților oficiali NATO, care, potrivit comentatorilor, susțin conflictul pentru anumite beneficii financiare.\n\nUnii cetățeni sunt de părere că, în cazul în care va fi semnat un acord de pace, acesta va fi în întregime bazat pe condițiile impuse de Rusia, în timp ce SUA doar vor da impresia că au influențat cumva procesul. „Trump îl va ajuta pe Putin să facă Rusia mare din nou, înainte de a face America mare”, a declarat un alt utilizator, cu pseudonimul jinarvada.\n\nRealitate: Vladimir Putin este cel care a declanșat războiul, ordonând invadarea Ucrainei\n\nNARAȚIUNI : 1. SUA solicită condamnarea președintelui Zelenski pentru declanșarea războiului și uciderea propriilor cetățeni. 2. Războiul din Ucraina este în interesul NATO și a elitelor din Occident; 3. Pacea în Ucraina este posibilă doar în baza condițiilor impuse de Rusia.\n\nDE CE SUNT FALSE NARAȚIUNILE: Nici statul american și nici societatea americană nu au solicitat condamnarea președintelui Zelenski. Întreaga narațiune falsă este construită cu ajutorul citării selective a unor comentarii pe diverse rețele de socializare. Acestea ilustrează punctul de vedere al mașinăriei de propagandă a Rusiei. Titlul nu are vreo legătură cu corpul știrii. Practic, este vorba de două conturi anonime (jkinarvada și bedoe25), care au criticat NATO și l-au acuzat pe Zelenski de provocarea războiului. Nu există nici un studiu prin sondaj care să demonstreze că opinia celor două conturi anonime este dominantă în societatea americană.\n\nConflictul armat din Ucraina a izbucnit în 2014, când Rusia a anexat ilegal peninsula Crimeea, încălcând normele dreptului internațional. Acest act a marcat începutul unei perioade de instabilitate și violență în estul Ucrainei, unde forțele separatiste susținute de Moscova au preluat controlul asupra unor localități. Situația s-a deteriorat dramatic în 2022, când Rusia a lansat o invazie la scară largă, vizând obiective militare, economice și civile. În fața acestei agresiuni, Ucraina a fost obligată să-și mobilizeze resursele și să lupte pentru a-și apăra independența, integritatea teritorială și dreptul de a decide propriul viitor.\n\nNATO nu a inițiat acest conflict și nu are niciun interes să-l continue. Statele membre au reacționat la agresiunea Rusiei împotriva Ucrainei, sprijinind eforturile defensive ale Kievului. Scopul NATO este de a asigura securitatea colectivă a membrilor săi și de a sprijini stabilitatea în regiune. Sprijinul oferit Ucrainei de statele membre NATO și de țările occidentale nu vizează beneficii economice sau politice, ci apărarea principiilor fundamentale ale dreptului internațional. Războiul generează costuri economice și sociale uriașe pentru Occident, inclusiv prin sancțiuni împotriva Rusiei care afectează piețele globale și generează crize interne, ceea ce contrazice ideea că Occidentul ar avea beneficii de pe urma conflictului.\n\nCondițiile impuse de Rusia pentru atingerea păcii în Ucraina implică, de fapt, capitularea acesteia din urmă. Acordurile de pace sunt rezultatul unor compromisuri între părți, iar Rusia nu are autoritatea să dicteze unilateral termenii după aproape trei ani de război în care nu a reușit să învingă Kievul. SUA și alte state aliate sunt implicate în susținerea Ucrainei pentru a asigura o pace justă. În ciuda faptului că evoluțiile militare din Ucraina pot fi imprevizibile, SUA nu are vreun interes să refacă Rusia mare sau să ajute Moscova să-și extindă zona sa de influență geopolitică, după cum afirmă propaganda rusă.\n\nCONTEXT: Președintele american Donald Trump a propus un plan de pace pentru Ucraina care implică negocieri între Ucraina și Rusia , cu medierea Statelor Unite și a altor actori internaționali. Planul sugerează că Ucraina trebuie să renunțe temporar la aderarea la NATO și să accepte anumite concesii teritoriale, în timp ce Rusia ar trebui să înceteze ostilitățile și să contribuie la reconstrucția Ucrainei. De asemenea, Trump a avertizat că, în cazul în care Rusia nu participă la negocieri, ar putea impune sancțiuni suplimentare și ar crește producția de petrol a SUA pentru a afecta economia rusă.\n\nPreședintele ucrainean, Volodimir Zelenski, a declarat că nu a discutat cu Donald Trump un plan concret pentru încheierea rapidă a războiului din Ucraina. El și-a exprimat îngrijorarea că o soluție rapidă ar putea implica pierderi pentru Ucraina . În timpul campaniei sale, Trump a promis să încheie conflictul dintre Rusia și Ucraina dacă va fi ales, afirmând că va negocia un acord „care este bun pentru ambele părți”.\n\nOBIECTIVE : Delegitimarea președintelui Zelenski și a întregii echipe guvernamentale ucrainene; justificarea invaziei la scară largă a Rusiei asupra Ucrainei; deculpabilizarea Rusiei prin transferul vinei pentru conflictul armat asupra lui Zelenski și liderilor NATO.",
  "metadata": {
    "original_file": "BucPress_0147.html"
  }
}