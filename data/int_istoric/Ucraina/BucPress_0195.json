{
  "title": "Secretarul de Stat al SUA – Finalizarea războiului din Ucraina trebuie să fie realizată astfel încât să nu reînceapă în 2-4 ani - BUCPRESS",
  "content": "Finalizarea războiului din Ucraina trebuie să fie realizată astfel încât să nu reînceapă în 2-4 ani. Administrația președintelui american Donald Trump intenționează să încheie războiul din Ucraina într-un mod care să prevină o eventuală reluare a acestuia în următorii câțiva ani. Declarația a fost făcută de noul secretar de stat al SUA, Marco Rubio, într-un interviu acordat pentru CBS Mornings, citat de UA.NEWS.\n\n„Conflictul trebuie să ajungă la un final, iar politica Statelor Unite este de a-l încheia. Vrem să facem tot ce ne stă în putere pentru a ajuta la încheierea lui. Vom depune toate eforturile necesare pentru ca acest conflict să se termine într-un mod stabil. Nu dorim doar încheierea acestui conflict, ca apoi să reînceapă în două, trei sau patru ani. Ne dorim să asigurăm o stabilitate pe termen lung”, a declarat Rubio.\n\nSecretarul de stat american a subliniat că, în prezent, Ucraina plătește cel mai mare preț pentru infrastructura sa energetică, „pentru oamenii și viețile pierdute, pentru milioanele de ucraineni care au fost nevoiți să părăsească țara și trăiesc în străinătate”.\n\nÎn plus, Rubio a afirmat că „toată lumea ar trebui să fie recunoscătoare pentru faptul că Donald Trump a fost ales președinte al SUA, deoarece el își dorește să sprijine pacea în lume și să pună capăt acestor conflicte”.\n\nSursa citată reamintește, președintele Volodimir Zelenski a primit asigurări din partea liderului Casei Albe, Donald Trump, că administrația sa va depune toate eforturile necesare pentru încheierea războiului în acest an. De asemenea, Kievul a avertizat echipa lui Donald Trump despre pericolul de a forța Ucraina să negocieze cu Rusia înainte ca forțele armate ucrainene să preia inițiativa pe câmpul de luptă.",
  "metadata": {
    "original_file": "BucPress_0195.html"
  }
}