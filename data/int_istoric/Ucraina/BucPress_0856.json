{
  "title": "Procuratura solicită confiscarea casei și a terenului primarului unui sat din Transcarpatia - BUCPRESS",
  "content": "Instanța a pus sub sechestru proprietatea imobiliară a lui Volodimir Himici, în valoare de 2,6 milioane de grivne.\n\nCurtea Supremă Anticorupție examinează un proces privind confiscarea civilă a proprietății primarului Consiliului Sătesc Verhnokoropeț din raionul Mucacevo, Volodimir Himici, în valoare de peste 2,6 milioane de grivne. Procesul a fost inițiat de Procuratura Specializată Anticorupție, care consideră că activele primarului și ale soției acestuia sunt nejustificate.\n\nEste vorba despre o casă în valoare de 2,4 milioane de grivne și un teren de peste 230.000 de grivne în Mucacevo, pe care soția lui Volodimir Himici le-a cumpărat în ianuarie 2022. Având în vedere cheltuielile și veniturile familiei, prezentate în declarația oficialului, organele de drept consideră achiziția acestor proprietăți ca fiind nejustificată.\n\nPe 19 noiembrie, Curtea Supremă Anticorupție a pus sub sechestru casa de locuit și terenul aferent, cu o suprafață de 0,6 hectare, aparținând lui Volodimir Himici. Ședința preliminară în cazul confiscării proprietății primarului în favoarea statului a fost programată pentru 17 decembrie.\n\nDe menționat că Volodimir Himici, în vârstă de 60 de ani, originar din Republica Komi, conduce Consiliul Sătesc Verhnokoropeț de trei mandate consecutive – din noiembrie 2010. Pe lângă proprietatea pusă sub sechestru, familia sa deține peste zece terenuri, mai multe magazine și spații comerciale. În 2023, în calitate de primar al localității Verhnii Koropți, Volodimir Himici a câștigat 408.000 de grivne, iar soția sa a obținut peste 1,2 milioane de grivne din afaceri și vânzarea de proprietăți.",
  "metadata": {
    "original_file": "BucPress_0856.html"
  }
}