{
  "title": "Polițiști reținuți pentru contrabandă de la o piață din Odesa sunt cercetați pentru trafic de heroină Cei doi angajați ai MAI - BUCPRESS",
  "content": "Polițiști reținuți pentru contrabandă de la o piață din Odesa sunt cercetați pentru trafic de heroină Cei doi angajați ai MAI, reținuți în flagrant pentru contrabandă cu mărfuri în valoare de 1,5 milioane lei moldovenești de la piața „KM7” din Odesa, sunt cercetați penal pentru contrabandă cu droguri.\n\nOfițerii Serviciului Vamal și ai Serviciului de Informații și Securitate (SIS) din R.Moldova au reţinut trei persoane, inclusiv doi polițiști, pentru contrabandă cu produse din Ucraina prin regiunea transnistreană.\n\nÎn urma unei expertize, angajații Procuraturii pentru Combaterea Criminalității Organizate și Cauze Speciale (PCCOCS) au depistat heroină printre mărfurile introduse ilegal în Republica Moldova. Conform estimărilor oamenilor legii, pe piața neagră, costul acestui stupefiant ar constitui aproximativ 200.000 de lei.\n\nPrin urmare, ofițerii Serviciului Vamal s-au autosesizat și au pornit urmărirea penală pentru contrabandă și pentru păstrarea și transportarea drogurilor în proporții deosebit de mari. \n\n Potrivit materialelor cauzei penale, a subliniat SIS, mărfurile erau procurate de către cei reținuți de la piața KM7 din Odesa și introduse în Republica Moldova prin regiunea transnistreană și, ulterior, depozitate în localitățile din Zona de Securitate, scrie anticoruptie.md. \n\n Agenția BucPress – www.bucpress.eu",
  "metadata": {
    "original_file": "BucPress_0131.html"
  }
}