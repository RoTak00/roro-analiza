{
  "title": "Orban a propus o soluție pentru menținerea tranzitului gazului rusesc prin Ucraina - BUCPRESS",
  "content": "Ungaria nu dorește să renunțe la ruta de tranzit prin Ucraina pentru gazul rusesc.\n\nBudapesta continuă să negocieze cu Moscova și Kievul pentru a asigura tranzitul gazului rusesc prin Ucraina, potrivit agenției Reuters, care îl citează pe premierul Ungariei, Viktor Orbán.\n\nPremierul a subliniat că Ungaria nu vrea să renunțe la ruta de tranzit prin Ucraina pentru gazul rusesc. Pentru menținerea livrărilor, el a propus ca gazul rusesc, înainte de a intra pe teritoriul Ucrainei, „să fie deja în proprietatea cumpărătorilor.”\n\n„Astfel, gazul care va ajunge în Ucraina nu va mai fi rusesc, ci maghiar,” a explicat el.\n\nReamintim că, la sfârșitul lunii octombrie, compania Naftogaz Ucraina a anunțat că nu va prelungi tranzitul gazului rusesc după expirarea contractului în 2024. Potrivit directorului companiei, Oleksii Chernișov, Ucraina este pregătită să renunțe la tranzitul gazului, în special deoarece Rusia nu respectă condițiile contractului, inclusiv plata sumelor stabilite prin acord.\n\nPe 19 decembrie, președintele Volodimir Zelenski a exclus posibilitatea reînnoirii acordului cu Gazprom, care expiră la 1 ianuarie 2025. Potrivit acestuia, Ucraina nu va permite tranzitul produsului rusesc sub pretextul că ar proveni din Azerbaidjan.\n\nDe menționat că, în iunie 2024, agenția Bloomberg a relatat că Europa ia în considerare posibilitatea menținerii livrărilor de gaz prin sistemul de transport ucrainean după încheierea contractului cu Gazprom. Conform informațiilor agenției, în UE se analiza opțiunea de a achiziționa gaz din Azerbaidjan, care ar urma să fie transportat prin conductele rusești, traversând Ucraina spre țările europene.",
  "metadata": {
    "original_file": "BucPress_0528.html"
  }
}