{
  "title": "Hramul Bisericii creștin-ortodoxe „Înălțarea Sfintei Cruci” din localitatea Strâmtura - BUCPRESS",
  "content": "Corpul diplomatic de la Consulatul României la Solotvino/Slatina a participat, în satul Strâmtura, la sărbătoarea pe stil vechi a „Înălțării Sfintei Cruci”, hramul Bisericii creștin-ortodoxe din localitate, eveniment la care au luat parte peste 400 de credincioși de toate vârstele, sosiți nu doar din Strâmtura, dar și din satele învecinate.\n\nSărbătoarea ”Înălțării Sfintei Cruci” reprezintă una dintre cele mai semnificative și profunde sărbători religioase pentru românii din dreapta Tisei, care îi reunește într-o atmosferă de rugăciune și comuniune sufletească. Sfânta Liturghie a fost oficiată de un sobor de preoți veniți de pe ambele maluri ale Tisei.\n\n„Ne-am bucurat nespus să vedem că tradițiile și credința sunt la ele acasă și adresăm felicitări Consiliului Parohial, tuturor credincioșilor, împreună cu părintele paroh Mihail Marina, căruia îi mulțumim pentru invitație, au reușit să dea strălucire acestui important eveniment religios al toamnei”, scrie Consulul Florin-Grațian Pârvu pe pagina instituției diplomatice.",
  "metadata": {
    "original_file": "BucPress_1266.html"
  }
}