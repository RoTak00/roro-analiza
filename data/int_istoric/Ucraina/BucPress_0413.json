{
  "title": "Cinci bărbați care se deplasau în direcția frontierei cu România au fost reținuți pe 2 ianuarie în munții din Transcarpatia de către grănicerii ucraineni. - BUCPRESS",
  "content": "Informația a fost publicată pe pagina Facebook a Administrației Regionale de Vest a Serviciului Frontierei de Stat a Ucrainei.\n\nPotrivit informațiilor oferite de Serviciul Frontierei de Stat, cei reținuți sunt trei locuitori ai regiunii Liov și doi din regiunea Volînia. În momentul reținerii, aceștia au susținut că se bucură de peisajele montane.\n\n“Ulterior, cei reținuți au recunoscut că au venit în Transcarpatia cu scopul de a traversa ilegal frontiera. Ei și-au planificat din timp traseul pe segmentul montan al frontierei dintre Ucraina și România. Au decis să nu ia cu ei echipament adecvat pentru a putea parcurge mai rapid drumul stabilit”, se menționează în comunicat.\n\nÎn privința celor reținuți, grănicerii au întocmit procese-verbale de contravenție în baza art. 204-1 și art. 202 din Codul Ucrainean de Infracțiuni Administrative. Sancțiunile prevăzute de aceste articole includ amenzi cuprinse între 3400 și 8500 grivne sau arest administrativ de până la 15 zile.",
  "metadata": {
    "original_file": "BucPress_0413.html"
  }
}