{
  "title": "Ucraina convoacă o reuniune a AIEA cu privire la atacurile Rusiei asupra infrastructurii sale energetice - BUCPRESS",
  "content": "Ucraina a convocat o reuniune extraordinară a Consiliului guvernatorilor Agenţiei Internaţionale pentru Energie Atomică (AIEA) pentru 12 decembrie din cauza atacurilor Rusiei asupra infrastructurii sale energetice, informează EFE, citată de Agerpres.\n\n“Atacurile ruseşti asupra substaţiilor, pe care AIEA le-a identificat ca fiind importante pentru securitatea nucleară, reprezintă o ameninţare globală”, a declarat ministrul ucrainean de externe Andrii Sibiga într-un mesaj pe reţeaua de socializare X.\n\nRusia a atacat la sfârşitul lunii noiembrie sistemul energetic al Ucrainei cu mai multe rachete, care se presupune că purtau muniţie cu dispersie, într-o acţiune susţinută de preşedintele rus Vladimir Putin ca răspuns la atacurile ucrainene cu rachete ATACMS americane (cu o rază de acţiune de 300 km) asupra teritoriului rus.\n\nNoul bombardament rusesc – al 11-lea atac masiv împotriva reţelei electrice ucrainene din martie anul trecut- a lovit 117 obiective.\n\nUn număr mare de rachete a vizat partea de vest a Ucrainei. În regiunile Liov (Lviv), Volînia şi Rivne, peste un milion de abonaţi au rămas temporar fără electricitate din cauza pagubelor provocate de rachetele ruseşti.\n\nAutorităţile regionale au raportat, de asemenea, întreruperi de curent în alte regiuni ale ţării, cum ar fi Jitomir (centru) şi Herson (sud).\n\nCentrala nucleară din Zaporojie, de asemenea în sudul Ucrainei, a fost la un pas de o pană de curent pentru a treia oară din noiembrie, din cauza bombardamentelor ruseşti.",
  "metadata": {
    "original_file": "BucPress_0741.html"
  }
}