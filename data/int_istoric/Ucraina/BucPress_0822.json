{
  "title": "„Ukrenergo” – În Ucraina au fost aplicate deconectări de urgență ale energiei electrice - BUCPRESS",
  "content": "Pe fondul unui atac aerian masiv din partea Federației Ruse, în Ucraina au fost anunțate deconectări de urgență a energiei electrice. Despre aceasta a informat compania „Ukrenergo” în dimineața zilei de 28 noiembrie.\n\n„Sectorul energetic este din nou sub loviturile masive ale inamicului. Atacurile asupra obiectivelor energetice au loc în toată Ucraina. Operatorul sistemului de transport NAK „Ukrenergo” a introdus de urgență deconectări ale energiei electrice. Imediat ce situația de securitate va permite, se vor evalua consecințele”, a scris pe Facebook ministrul Energiei al Ucrainei, Gherman Galușcenko, îndemnând populația să rămână în adăposturi.\n\nDupă ora 6:00, Forțele Aeriene ale Ucrainei au raportat despre pericolul atacurilor cu rachete rusești în mai multe multe orașe ale țării, iar alarma aeriană continuă pe întreg teritoriul. Ucraina se află sub un atac aerian masiv, iar explozii au fost auzite în diverse orașe.\n\nForțele militare ruse atacă în mod regulat regiunile Ucrainei folosind diverse tipuri de arme – drone kamikaze, rachete, bombe ghidate aer-sol și sisteme de lansare multiplă de rachete. Conducerea Rusiei neagă că armata sa ar lansa lovituri deliberate asupra infrastructurii civile din orașele și satele Ucrainei în timpul războiului pe scară largă, distrugând spitale, școli, grădinițe, obiective energetice și de aprovizionare cu apă. Autoritățile ucrainene și organizațiile internaționale califică aceste lovituri drept crime de război ale Federației Ruse, subliniind că au un caracter intenționat.",
  "metadata": {
    "original_file": "BucPress_0822.html"
  }
}