{
  "title": "Cernăuți: Copiii cu afecțiuni neurologice vor fi tratați la Spitalul regional pentru copii - BUCPRESS",
  "content": "În Spitalul Regional pentru Copii din Cernăuți a fost inaugurată o secție pentru acordarea ajutorului medical copiilor cu afecțiuni neurologice. Secția are o capacitate de 30 de paturi și va funcționa ca o unitate hibridă: aici se vor oferi nu doar tratamente, ci și servicii de reabilitare, informează audiovizualul public Suspilne.\n\nÎn acest an, instituția a semnat un contract cu Serviciul Național de Sănătate al Ucrainei pentru pachetul corespunzător, a declarat într-un comnetraiu pentru audiovizualul public, directorul general al spitalului, Vasîli Pavliuk.\n\nVasîli Pavliuk, director general al Spitalului regional pentru copii: ”În prezent avem o secție complet renovată, cu o suprafață totală de aproximativ 750 de metri pătrați, reabilitată din fonduri alocate de bugetul local, în valoare de 13,6 milioane de grivne. În plus, centrul este complet echipat cu aparatură de reabilitare oferită sub formă de ajutor caritabil de către Fundația ‘Pacienții Ucrainei’, în valoare de peste 3 milioane de grivne.”\n\nMiroslava Perepicika, șefa secției reabilitare și neurologie: ”Vom oferi servicii de reabilitare pentru bebeluși și copii de până la 18 ani – restabilirea abilităților de mers, inclusiv pentru copiii care au suferit un accident vascular cerebral. De asemenea, ne vom ocupa de copiii care au stat perioade îndelungate conectați la ventilație mecanică, în poziție orizontală, și de cei cu tulburări ale aparatului locomotor”.\n\nAnterior, ajutorul pentru copiii cu afecțiuni neurologice era oferit în clădirea spitalului numărul 2, situată pe bulevardul Independenței, 98, unde funcționau două secții cu internare. În prezent toate secțiile cu internare ale Spitalului Regional pentru Copii vor fi concentrate într-o singură clădire.",
  "metadata": {
    "original_file": "BucPress_0762.html"
  }
}