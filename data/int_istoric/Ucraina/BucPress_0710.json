{
  "title": "Donald Trump: „Războiul trebuie oprit! Ucraina a pierdut 400.000 de soldați, iar Rusia 600.000” - BUCPRESS",
  "content": "Donald Trump a declarat pe rețeaua sa socială Truth Social că Ucraina a pierdut inutil 400.000 de soldați, alături de un număr mult mai mare de civili, în războiul cu Rusia. Politicianul a subliniat necesitatea unui armistițiu imediat și a deschiderii unor negocieri de pace.\n\nÎn aceeași postare, Trump a afirmat că Rusia a pierdut interesul pentru Siria după prăbușirea regimului Assad, întrucât este implicată în războiul din Ucraina, unde ar fi pierdut 600.000 de soldați răniți sau morți. El a descris situația drept una care ar putea escalada și mai mult dacă nu sunt luate măsuri pentru a opri conflictul.\n\nTrump a adăugat că Rusia și Iranul se află într-o stare de slăbiciune, iar China ar putea juca un rol în soluționarea crizei. Mesajul său s-a încheiat cu apelul pentru pace: „Lumea așteaptă!”",
  "metadata": {
    "original_file": "BucPress_0710.html"
  }
}