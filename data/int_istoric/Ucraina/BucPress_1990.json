{
  "title": "Avanpremieră la Ziua Internațională a Copilului în comuna Slatina din regiunea Transcarpatia - BUCPRESS",
  "content": "La 30 mai a.c., ambasadorul României în Ucraina, Alexandru-Victor Micula, s-a aflat în mijlocul comunității românești din Transcarpatia. Diplomații români au participat cu multă bucurie la o serie de vizite organizate cu prilejul evenimentelor dedicate sărbătoririi Zilei Internaționale a Copilului.\n\nPrima dintre aceste vizite a fost prilejuită de participarea la lecția deschisă de limba și literatura română desfășurată în cabinetul de predare a limbii române al școlii din Plăiuț cu elevii clasei a XI-a terminale a acestei unități de învățământ cu predare în limba română din Transcarpatia. Aceștia au evocat creația poeților Mihai Eminescu, Adrian Păunescu și George Coșbuc, opera scriitorului Ion Creangă și proza romancierilor Liviu Rebreanu, Mircea Eliade și Camil Petrescu, pentru a ilustra astfel mai multe ipostaze caracteristice fiecărei vârste, din copilărie, tinerețe, maturitate și senectute.\n\nAcest moment al programului a fost urmat de participarea la spectacolele de teatru, poezie, muzică și dansuri susținute de elevii Gimnaziului ”Cărbunești” din această localitate și ai Liceului ”Academician Vasile Marina” din Apșa de Mijloc, instituții cu predare în limba română din dreapta Tisei.",
  "metadata": {
    "original_file": "BucPress_1990.html"
  }
}