{
  "title": "Transcarpatia a primit un lot de ajutor umanitar din partea partenerilor maghiari - BUCPRESS",
  "content": "„Transcarpatia are o cooperare stabilă și strânsă cu Ungaria. Înainte de invazia la scară largă, țara vecină a sprijinit regiunea noastră. După 24 februarie, am primit zeci de transporturi de alimente, produse de igienă și alte bunuri. Ungaria primește copii ucraineni pentru vacanțe de vară și reabilitare”, potrivit primului adjunct al șefului Adminsitrației militare regionale Transcarpatia, Mîroslav Bilețkii.\n\nLa primirea lotului de ajutor umanitar a participat primul adjunct al șefului administrației regionale de stat, Mîroslav Bilețkii, șeful Consiliului Regional, Roman Sarai și consulul general al Ungariei la Ujgorod, Jozsef Bacskai.\n\nPrimul adjunct al șefului Adminsitrației militare regionale Transcarpatia a declarat că țara vecină a răspuns nevoii de materiale medicale din regiune, astfel că au fost transmise 5 ventilatoare pulmonare noi și moderne, 7 pompe pentru seringi, precum și medicamente antiinflamatoare – un instrument indispensabil pe linia întâi. Potrivit Mîroslav Bilețkii, un domeniu separat al cooperării este sectorul medical. De exemplu, din 2017 până în 2022, partenerii au donat în Transcarpatia 110.700 de doze de vaccinuri împotriva diferitelor boli infecțioase, în valoare totală de aproximativ 50 de milioane de grivne. Instituțiile medicale din regiune au primit echipamente importante – de la aparate cu ultrasunete la sisteme mobile de raze X, incubatoare pentru nou-născuți și o ambulanță.\n\n„Suntem recunoscători partenerilor noștri maghiari pentru ajutorul și sprijinul acordat Ucrainei și ucrainenilor în această perioadă dificilă. Așteptăm cu nerăbdare o cooperare fructuoasă în viitor”, a declarat primul adjunct al șefului administrației regionale.",
  "metadata": {
    "original_file": "BucPress_1519.html"
  }
}