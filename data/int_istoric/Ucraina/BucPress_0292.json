{
  "title": "La Universitatea din Cernăuți începe restaurarea Sălii de Marmură, loc istoric al Unirii Bucovinei cu România - BUCPRESS",
  "content": "Universitatea Națională „Iurie Fedkovici” din Cernăuți va demara în curând lucrările de restaurare a Sălii de Marmură din fostul corp mitropolitan, parte a actualului sediu administrativ al instituției. Această sală are o importanță deosebită din punct de vedere istoric, fiind locul unde, pe 28 noiembrie 1918 (18 noiembrie pe stil vechi), s-a semnat actul Unirii Bucovinei cu România.\n\nProiectul de restaurare beneficiază de un grant oferit de guvernul SUA, care finanțează lucrările până în 2025. În pofida contextului dificil generat de război, conducerea universității a decis să înceapă cât mai curând proiectul pentru a valorifica fondurile primite.\n\nPotrivit raportului anual al rectorului Ruslan Biloskurskii, pregătirile pentru restaurare sunt deja finalizate. S-au realizat fotografii detaliate ale stării actuale a obiectivului, s-a actualizat documentația tehnică și financiară, iar licitațiile pentru alegerea contractorului au fost încheiate. Contractul a fost semnat, iar autorizațiile necesare pentru lucrări au fost obținute.\n\nLucrările propriu-zise sunt programate să înceapă în ianuarie 2025.\n\nProrectorul Dmitro Fedorțov a subliniat că proiectul va fi realizat de o organizație specializată, licențiată și cu experiență în restaurări de amploare, pentru a proteja integritatea acestui loc cu o semnificație istorică deosebită.",
  "metadata": {
    "original_file": "BucPress_0292.html"
  }
}