{
  "title": "Românii din Ismail, în timpul atacului cu drone. „Unii s-au ascuns în beciuri și se rugau necontenit lui Dumnezeu” - BUCPRESS",
  "content": "Noaptea de marți spre miercuri, când rușii au atacat cu drone portul din Ismail, a fost o noapte a spaimei și a rugăciunilor în rândul comunității românești din zonă, povestește pentru Libertatea Natalia Ursu, coordonatoarea Centrului de Informare al României de la Universitatea Umanistă de Stat din Ismail, citată de BucPress Cernăuți.\n\n„Se auzeau bubuituri, s-a ridicat un fum negru în jur. Am ieșit în câmp de frică, nu știam ce să fac. La un moment dat am și filmat cu telefonul o dronă care zbura deasupra localității”, p ovestește Natalia Ursu.\n\n„I-am sunat pe mai mulți români din zonă, nimeni nu dormea. A fost o noapte albă, dominată de frică. Unii au ieșit din case, din blocuri și au stat pe câmpuri sau chiar în stradă, alții s-au ascuns în beciuri. Toți se rugau necontenit lui Dumnezeu pe fundalul unui zgomot foarte mare și a bubuiturilor ”, povestește cadrul didactic de etnie română din regiunea Odesa.\n\n„Speram că suntem în siguranță la Ismail datorită faptului că ne aflăm la un pas de România. Astăzi nu mai suntem siguri de nimic” , susține profesoara.\n\nBubuiturile din port s-au făcut auzite și în comunele cu vorbitori de limba română care se află mai departe de Ismail, cum ar fi Reni sau Chilia. „În drumul lor spre țintă, dronele trec deasupra caselor noastre. Ele zboară foarte jos ca să nu fie observate de armata ucraineană. Se produce un vuiet puternic în întreaga regiune Odesa. Este înspăimântător”, explică cadrul didactic.",
  "metadata": {
    "original_file": "BucPress_0098.html"
  }
}