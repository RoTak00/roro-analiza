{
  "title": "Duda despre decizia SUA de a permite Ucrainei lovituri în adâncimea teritoriului Rusiei - BUCPRESS",
  "content": "Președintele Poloniei, Andrzej Duda, a salutat decizia SUA de a permite Ucrainei să utilizeze arme americane pentru a efectua lovituri în adâncimea teritoriului Rusiei, considerând acest pas un potențial moment decisiv în război. Declarația a fost făcută într-o discuție cu jurnaliștii, infomrează publicația ucraienană kontrakty.ua.\n\n”Această decizie era foarte necesară… Rusia vede că Ucraina beneficiază de un sprijin puternic și că poziția Occidentului este fermă, acesta este un moment foarte important, posibil decisiv, în acest război”, a declarat Duda.\n\nTotodată, președintele polonez a criticat Germania pentru lipsa de coordonare a politicii sale cu Statele Unite și și-a exprimat dezaprobarea față de discuția telefonică dintre cancelarul Olaf Scholz și președintele rus Vladimir Putin.\n\nDuda a sugerat că Germania ar putea căuta modalități de a ajunge la un acord cu Rusia pentru a reveni la vechile contracte energetice, ceea ce ar permite reluarea achiziției de resurse energetice din Rusia. El a condamnat acest lucru, subliniind că astfel de inițiative apar într-un moment în care Rusia comite atacuri brutale asupra Ucrainei.\n\n”Unul dintre liderii lumii libere, unul dintre liderii Occidentului, o mare țară europeană, cea mai puternică economie din Europa, negociază cu un agresor. Aceasta a fost o greșeală pe scena politică internațională”, a afirmat Duda.\n\nSursa citată reamintește, fostul prim-ministru al Poloniei, Donald Tusk, a criticat și el convorbirile lui Scholz cu Putin, afirmând că ”nimeni nu-l va opri pe Putin cu apeluri telefonice”.",
  "metadata": {
    "original_file": "BucPress_0904.html"
  }
}