{
  "title": "Ecoul Bugeacului – Ismail, 2021 - BUCPRESS",
  "content": "Volumul de poezii “Ecoul Bugeacului” (Ismail, 2021), ediţie bilingvă română-ucraineană, apărută recent în cadrul proiectului cultural „Literatura și Arta Regională”, proiect finanțat de Ministerul Educației și Științei din Ucraina, și „Spațiul cultural românesc din Bugeac” (Oradea, 2021), monografie în limba română, apărută cu sprijinul prof. dr. George Enache de la „Dunărea de Jos” din Galați, au fost apreciate la justa lor valoare de mediul academic și cultural ucrainean.\n\nÎn cadrul concursului ART.EXCELLENCE.AWARDS al Academiei Internationale de Arte Contemporane din Ucraina, coordonatorul proiectului prof. univ. Tatiana Șevciuk, a fost menționat cu medalia “Stella Virtuosa” pentru proiectele regionale inovatoare în domeniul culturii și artei și medalia de aur pentru realizarea albumului retrospectiv „Artiștii plastici din Basarabia”. \n\n O contribuție semnificativă la relizarea acestor ediții îi revine și Centrului de Informare al României din Ismail, care a făcut parte din echipa de implementare a proiectului. În cadrul acestui proiect este preconizată şi elaborarea unei Enciclopedii „ Personalități culturale din Bugeac“, în care vor intra și personalități culturale românești din acest spațiu.\n\nFelicitări doamnei prof. univ. Tatiana Șevciuk pentru distincții și mențiuni, colaboratorilor și membrilor echipei de proiect le dorim noi realizări remarcabile și proiecte cu impact benefic asupra comunităților multinaționale din zona Bugeacului. \n\n Agenția BucPress – www.bucpress.eu",
  "metadata": {
    "original_file": "BucPress_0132.html"
  }
}