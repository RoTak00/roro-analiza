{
  "title": "1000 de zile de la începutul invaziei pe scară largă: la Ujgorod au fost comemorați apărătorii căzuți în război - BUCPRESS",
  "content": "La Ujgorod, pe 19 noiembrie, au fost depuse flori la mormintele apărătorilor căzuți. Evenimentul a marcat a 1000-a zi de la începutul invaziei pe scară largă a Rusiei în Ucraina.\n\nMemoria apărătorilor căzuți a fost cinstită pe Colina Gloriei de către militari, membri ai Gărzii Naționale, reprezentanți ai autorităților locale și ai organelor de drept.\n\n„1000 de zile de război (pe scară largă – n.r.). Este foarte trist să simți asta, dar avem speranță, avem putere, totul va fi bine, vom învinge. Aici sunt mulți băieți din batalionul meu. Am servit în cadrul Batalionului 15 de Asalt Montan Independent. Din păcate, foarte mulți băieți au murit din 2014 și de la începutul acestui război pe scară largă. Acum și-au găsit locul aici, de aceea am venit să le cinstim memoria”, a spus militarul Centrului Regional de Recrutare și Sprijin Social Ujgorod, Mikola Pavlov.\n\nCei prezenți au păstrat un moment de reculegere în memoria eroilor căzuți și au intonat Imnul Ucrainei. Flori au fost depuse și la Memorialul Apărătorilor Căzuți ai Ucrainei de pe Colina Gloriei.\n\n„Aceste 1000 de zile sunt durere, sânge, lacrimi, rezistență, curaj, unitatea statului, bucuria realizărilor, viața pe care am trăit-o. Acestea au fost posibile datorită celor care nu mai sunt printre noi, dar pe care îi vom ține mereu în amintire. Ei, cei mai buni fii și fiice ale poporului nostru, ne-au ajutat să rezistăm, iar noi nu vom uita niciodată acest lucru. De aceea suntem astăzi aici”, a declarat șeful Administrației Militare Regionale Transcarpatia, Miroslav Bilețkii.",
  "metadata": {
    "original_file": "BucPress_1148.html"
  }
}