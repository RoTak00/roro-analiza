{
  "title": "Rușii au executat șase prizonieri de război ucraineni - BUCPRESS",
  "content": "Trupele ruse au comis un alt act de cruzime împotriva apărătorilor ucraineni, executând șase soldați capturați. Informația a fost confirmată de Dmitro Lubineț, comisarul Parlamentului Ucrainei pentru drepturile omului, printr-o postare pe Telegram, joi, 23 ianuarie.\n\nPotrivit lui Lubineț, un videoclip distribuit online arată momentul în care militarii ruși își filmează propriul act criminal – execuția prin împușcare a șase soldați ucraineni neînarmați, aflați în captivitate.\n\n„Pe video se observă cum ocupanții împușcă prizonierii în spate, iar crimele sunt comise în fața celorlalți captivi. În timp ce le ordonă să ‘stea culcați și să tacă’, cel care filmează scena spune ‘Unul este al meu’, după care descarcă un șir de gloanțe în spatele unuia dintre prizonieri”, a explicat ombudsmanul.\n\nVideoclipul se întrerupe în momentul în care pe jos zace un al șaptelea soldat, a cărui soartă rămâne necunoscută.\n\nLubineț a anunțat că informațiile despre această atrocitate au fost transmise Organizației Națiunilor Unite și Comitetului Internațional al Crucii Roșii, cerând o reacție fermă din partea comunității internaționale.",
  "metadata": {
    "original_file": "BucPress_0182.html"
  }
}