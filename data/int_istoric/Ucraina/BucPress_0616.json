{
  "title": "Președintele Slovaciei: Ucraina ar putea pierde teritorii pentru a obține pacea - BUCPRESS",
  "content": "Președintele Slovaciei, Peter Pellegrini, consideră că Moscova și Kievul trebuie să se așeze la masa negocierilor, iar Ucraina ar putea fi nevoită să accepte concesii teritoriale pentru a atinge pacea.\n\nDeclarațiile lui Pellegrini au fost făcute în cadrul unui interviu pentru postul de televiziune STVR și au fost preluate de publicația Teraz, citată de „Adevărul European”.\n\n„Când vine vorba despre pace, cred că trebuie să fim realiști. În prezent, probabil nimeni din Europa, dintre oamenii raționali, nu mai crede că pacea poate fi obținută fără anumite pierderi teritoriale parțiale pentru Ucraina”, a declarat președintele slovac.\n\nPeter Pellegrini, aliat al premierului Robert Fico, a fost prim-ministru al Slovaciei între 2018 și 2020, iar în 2023 a format o coaliție cu partidul populist și eurosceptic Smer-SD, condus de Fico. În aprilie 2024, Pellegrini a câștigat alegerile prezidențiale împotriva fostului ministru de externe pro-ucrainean, Ivan Korčok, obținând 53,12% din voturi.\n\nDeclarațiile lui Pellegrini vin pe fondul altor poziții exprimate de premierul slovac, Robert Fico, care recent a anunțat că intenționează să meargă la Moscova pe 9 mai 2025 și a declarat că dorește normalizarea relațiilor cu Rusia după încheierea războiului din Ucraina.",
  "metadata": {
    "original_file": "BucPress_0616.html"
  }
}