{
  "title": "Caiete de lucru și caligrafie pentru școlile cu predare în limba română din regiunea Odesa - BUCPRESS",
  "content": "De la 1 ianuarie 2024 toate școlile din regiunea Odesa, unde procesul de învățământ se desfășura în limba „moldovenească”, au făcut corecții în planul de învățământ și au revenit la limba română. Lupta pentru revenirea la limba română a durat un sfert de veac, dar până la urma urmei insistența câtorva lideri români din regiunea Odesa s-a încununat de succes.\n\nA avea limba română în școală e totuși puțin! Decizia statului ucrainean n-a fost urmată de asigurarea cu manuale și caiete de lucru în limba română a acelor 16 școli naționale. Povara a fost lăsată pe umerii mediului asociativ românesc din Ucraina.\n\nZilele acestea în regiunea Odesa au ajuns caietele tipărite de Asociația Cadrelor Didactice de Etnie Română din regiunea Cernăuți în cadrul proiectului „Materiale didactice pentru elevii ciclului primar din Ucraina (regiunile Cernăuți, Transcarpatia și Odesa)”. Este vorba de 2 caiete de lucru pentru elevii claselor 1-a și a 2-a. Pentru clasa 1-a s-a reeditat caietul de caligrafie (în două părți) și pentru clasa a 2-a s-a elaborat caietul de lucru pentru disciplina „Eu cercetez lumea”.\n\nAceste caiete au ajuns în școlile din sudul Basarabiei datorită eforturilor Asociației Cadrelor Didactice de Etnie Română din regiunea Odesa, președinte Mihai Mecineanu, care este partener al acestui proiect. Toate caietele sunt pentru clasele cu predare în limba română. Elevii din clasa I sunt în așteptarea abecedarelor, care sperăm să fie tipărite în cel mai scurt timp.\n\nPartener media al proiectului este Centrul Media BucPress – unicul trust de presă al românilor din Ucraina, cu reporteri în regiunile Cernăuți, Odesa și Transcarpatia.",
  "metadata": {
    "original_file": "BucPress_0013.html"
  }
}