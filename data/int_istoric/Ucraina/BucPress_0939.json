{
  "title": "În regiunea Cernăuți funcționează 80 de întreprinderi relocate, inclusiv depozitul de cărți al Companiei ”Yakaboo” - BUCPRESS",
  "content": "În regiunea Cernăuți funcționează 80 de întreprinderi relocate, dintre care 30 sunt deja înregistrate ca entități economice în regiune, potrivit Administrației militare regionale.\n\nȘeful administrației regionale Cernăuți, Ruslan Zaparaniuk a vizitat depozitul de cărți al companiei Yakaboo, care, la începutul invaziei pe scară largă, s-a mutat din regiunea Kiev în regiunea Cernăuți, transportând aproape un milion de cărți tipărite. Într-un spațiu din centrul regional au fost instalate rafturi cu cărți. Depozitul, care conține literatură variată, continuă să funcționeze și în prezent. Aici se găsește un sortiment vast de produse tipărite, care sunt vândute atât în Ucraina, cât și în străinătate.\n\n”Crearea unor condiții favorabile pentru afacerile care, din cauza războiului, au fost forțate să se mute în regiuni mai sigure, este una dintre prioritățile noastre. Aceasta este o oportunitate de a salva întreprinderile ucrainene, de a oferi locuri de muncă și, de asemenea, un sprijin semnificativ pentru economie. Doar în anul 2023, afacerile relocate în regiunea Cernăuți au plătit la bugetele de toate nivelurile aproape 100 de milioane de grivne sub formă de taxe, impozite și alte plăți, precum și 13,7 milioane de grivne pentru contribuții la asigurările sociale. Ne clasăm pe locul trei în Ucraina în ceea ce privește numărul de întreprinderi relocate din zonele afectate de război și purtăm negocieri cu alți proprietari de afaceri pentru a-și muta producția în regiunea Cernăuți. Împreună spre victorie!”, a declarat șeful Administrației regionale de stat Cernăuți.",
  "metadata": {
    "original_file": "BucPress_0939.html"
  }
}