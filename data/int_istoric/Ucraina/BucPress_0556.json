{
  "title": "Scholz şi Trump au convenit că războiul din Ucraina durează ”de prea mult timp” - BUCPRESS",
  "content": "Cancelarul german Olaf Scholz şi preşedintele ales al SUA Donald Trump au convenit joi, în cadrul unei convorbiri telefonice, că războiul Rusiei împotriva Ucrainei durează “de prea mult timp”, a indicat guvernul german într-un comunicat, relatează AFP, citată de Agerpres .\n\n“Este esenţial să ne angajăm cât mai repede posibil pe calea către o pace dreaptă, echitabilă şi durabilă”, au afirmat, de asemenea, cei doi lideri în cadrul convorbirii telefonice.\n\nCancelarul Scholz a reafirmat că va continua să sprijine Ucraina în apărarea acesteia împotriva războiului de agresiune rus atât timp cât va fi necesar.\n\nÎn cadrul unui summit joi la Bruxelles, preşedintele ucrainean Volodimir Zelenski a lansat un apel la unitate între europeni, dar şi cu Statele Unite sub conducerea lui Donald Trump, subliniind că cooperarea transatlantică este esenţială pentru o pace durabilă în Ucraina.",
  "metadata": {
    "original_file": "BucPress_0556.html"
  }
}