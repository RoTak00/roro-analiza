{
  "title": "The Hill – Trump ar putea reduce ajutorul pentru Ucraina și ar putea constrânge Kievul la negocieri / OPINIE - BUCPRESS",
  "content": "”Noul președinte ales al SUA ar putea schimba politica față de Ucraina. Mass-media informează că Donald Trump îl simpatizează pe Putin, nu pe Zelenski, ceea ce l-ar putea determina să reducă ajutorul pentru Ucraina”, potrivit publicației The Hill , citată de Informator.UA .\n\nRevenirea lui Donald Trump la putere în SUA ar putea schimba semnificativ situația pentru Ucraina. Una dintre cele mai mari amenințări pentru Kiev ar putea fi unele schimbări în politica americană privind susținerea suveranității ucrainene, reține sursa citată. În special, Trump ar putea reduce ajutorul acordat Ucrainei și ar putea constrânge Kievul să înceapă negocieri.\n\nPublicația americană The Hill subliniază că ”Donald Trump este cunoscut pentru simpatia sa față de președintele Rusiei, Vladimir Putin, și, în același timp, pentru atitudinea negativă față de liderul ucrainean, Volodimir Zelenski”. Aceasta ar putea aduce schimbări în politica SUA, inclusiv o posibilă reducere a ajutorului militar pentru Ucraina, în scopul de a determina Kievul să negocieze cu Moscova.\n\n”Parțial acest lucru poate fi explicat prin faptul că președintele Ucrainei nu l-a sprijinit pe Trump în timpul scandalului politic care a dus la primul său proces de impeachment. În astfel de condiții, Kievul ar putea fi supus unei presiuni semnificative din partea Washingtonului”, se specifică în materialul publicat de The Hill. Acest mod de abordare, menționează The Hill, reflectă poziția unor foști consilieri ai lui Trump, care susțin „versiunea rusă” a evenimentelor și consideră că NATO este principalul factor care a dus la război.\n\nÎn plus, o parte din echipa lui Trump propune un sprijin și mai ferm pentru Ucraina, inclusiv eliminarea restricțiilor asupra utilizării armelor americane pentru atacuri pe teritoriul Rusiei, ceea ce ar putea schimba semnificativ echilibrul de forțe. Dacă SUA vor decide să limiteze sprijinul pentru Ucraina, acest lucru ar putea avea consecințe grave pentru politica europeană. Uniunea Europeană s-ar confrunta cu o alegere dificilă: să intervină pentru a compensa lipsa sprijinului american și să-și întărească rapid mecanismele de ajutor pentru Ucraina sau să riște o extindere ireversibilă a influenței ruse.\n\nPotrivit publicației, lipsa sprijinului din partea SUA i-ar oferi dictatorului rus mai multă libertate de acțiune și ar putea fi un semnal pentru noi agresiuni militare. De fiecare dată când Rusia nu s-a confruntat cu o reacție fermă din partea Occidentului — precum în Georgia în 2008, în Ucraina în 2014 sau în Siria în 2015 — Kremlinul a escaladat conflictele, lansând operațiuni militare de amploare. Prin urmare, refuzul SUA de a sprijini Ucraina nu ar înrăutăți doar situația pentru Kiev, ci ar putea provoca un nou val de agresiune în Europa.",
  "metadata": {
    "original_file": "BucPress_0976.html"
  }
}