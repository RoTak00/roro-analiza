{
  "title": "La Biblioteca științifică regională din Cernăuți a fost inaugurată expoziția ”Ochii Războiului” - BUCPRESS",
  "content": "La data de 13 noiembrie, curent, în incinta Bibliotecii științifice universale regionale ”Mihailo Ivasiuk” din Cernăuți a avut loc inaugurarea expozițieii fotografice ”Ochii Războiului”.\n\nLa inaugurarea expoziției au fost prezenți reprezentanți ai mediului asociativ, militari, reprezentantul Consiliului regional Cernăuți, reprezentanți mass-media.\n\nVicepreședintele Consiliului regional Cernăuți, Mihailo Pavliuk a salutat inițiativa vernisării unei expoziții atât de importante pentru atragerea atenției asupra soartei cetățenilor ucraineni care au avut de suferit în urma agresiunii Federației Ruse. ”Dacă ochii vor uita, va uita și sufletul… ceea ce au văzut acești ochi este greu de imaginat, sunt ochii care au văzut suferința și atrocitățile acestui crâncen război”, a spus în încheiere Mihailo Pavliuk.\n\nDupă cum ne-a relatat vicepreședintele Fondului de Caritate ”Resurse și inițiative sociale”, Serghei Hacman, autorul expoziției jurnalistul militar și fotograful din Dnipro Serhii Diveev și-a propus să arate războiul prin prisma ochilor celor care au avut nenorocul să-l vadă de aproape.\n\n”Prima poză de ochi în prim plan autorul a făcut-o atunci când au fost aduși niște militari ucraineni din captivitate, el a hotărât să fotografieze doar ochii, observând că acei ochi pot spune mult mai multe decât chipul în întregime. Ultima dată această expoziție a fost vernisată în Avdiivca înainte ca trupele ruse să intre în oraș. Expoziția a fost strânsă într-un rulou și mi-a fost transmisă mie. Următoarea vernisare a expoziției va avea loc la Biblioteca Bucovinei ”I.G. Sbiera” din Suceava”, ne-a relatat Serghei Hacman.",
  "metadata": {
    "original_file": "BucPress_0983.html"
  }
}