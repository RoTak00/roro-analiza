{
  "title": "Proiectul “Biblioteca Apșa” susține păstrarea și promovarea limbii române în Transcarpatia - BUCPRESS",
  "content": "Un nou proiect intitulat “Biblioteca Apșa – liant pentru păstrarea și cunoașterea limbii române” a fost lansat, având ca scop crearea unei biblioteci dedicate comunității românești din Transcarpatia. Proiectul este finanțat de Departamentul pentru Românii de Pretutindeni și implementat de Muzeul de Istorie și Etnografie al Românilor din Transcarpatia, desfășurându-se între 24 iulie 2024 și 31 decembrie 2024.\n\nBiblioteca Apșa va oferi acces la cărți în limba română pentru cei peste 50.000 de români din regiune, având rolul de a sprijini păstrarea identității culturale și de a îmbogăți cunoștințele despre istoria, cultura și literatura românească. În contextul în care bibliotecile locale finanțate de statul ucrainean nu dispun de fonduri de carte în limba română, această inițiativă vine ca o soluție necesară și așteptată.\n\nEchipa de implementare a proiectului este formată din experți din România și Ucraina, incluzând coordonatorul proiectului Botoș Ivan, secretarul Chis Vasile Timur, și membrul Ileană Botoș. De asemenea, contribuie și doi profesori din Transcarpatia și patru cercetători acreditați de Ministerul Culturii din România.\n\nBiblioteca Apșa va funcționa în cadrul Muzeului de Istorie și Etnografie al Românilor din Transcarpatia și va împrumuta cărți în principal elevilor și profesorilor din regiune, dar și altor cititori interesați. Se estimează că peste 2.000 de persoane vor beneficia de serviciile bibliotecii.\n\nProiectul include și amenajarea unei săli de lectură, precum și strategii pentru achiziționarea de noi cărți prin cumpărare și donații. La începutul și finalul proiectului vor fi publicate comunicate de presă pentru a informa comunitatea despre progresul și rezultatele obținute.",
  "metadata": {
    "original_file": "BucPress_1404.html"
  }
}