{
  "title": "Mihai Eminescu, celebrat de românii din Transcarpatia de Ziua Culturii Naționale - BUCPRESS",
  "content": "La Liceul cu predare în limba română „Mihai Eminescu” din Slatina (Solotvino), a fost celebrată Ziua Culturii Române și aniversarea nașterii marelui nostru poet național, informează BucPress.\n\n„Eminescu a fost omagiat prin cântec și poezie, iar elevii liceului ne-au încântat cu un program artistic plin de emoție, care a reflectat dragostea și respectul față de valorile culturii românești.\n\nFelicitări tuturor celor implicați pentru această frumoasă celebrare! Fie ca spiritul lui Eminescu să ne inspire mereu!”, scrie consulul României la Solotvino, Grațian-Florin Pârvu.\n\nÎn continuarea manifestărilor dedicate Zilei Culturii Naționale și zilei de naștere a poetului nepereche, Mihai Eminescu, în a doua parte a zilei de 15 ianuarie a avut loc evenimentul organizat la Apșa de Jos de către Uniunea Regională a Românilor din Transcarpatia „Dacia”, condusă de dl. Ion Botoș.\n\nManifestarea a reunit copii de la toate școlile cu predare în limba română din regiunea Transcarpatia, care au impresionat prin momente artistice pline de emoție și respect pentru moștenirea culturală lăsată de Eminescu. De asemenea, evenimentul a inclus lansarea unui CD de Pricesne Ortodoxe, interpretate cu sensibilitate de Elena Botoș și nepoata sa, Anghelina Iovdii.\n\n„Felicitări organizatorilor și tuturor participanților pentru această celebrare remarcabilă a culturii și identității noastre naționale!”, scrie diplomatul român.",
  "metadata": {
    "original_file": "BucPress_1037.html"
  }
}