{
  "title": "Reabilitarea Limbii Române în Școala din Borisăuca, regiunea Odesa: Un pas major către păstrarea identității naționale - BUCPRESS",
  "content": "Conform Planului de învățământ pentru anul școlar 2023/2024 al Liceului din Borisăuca (în ucraineană Borîsivka) a Consiliului orășenesc Tatarbunar, adoptat cu unanimitate de voturi al consiliului pedagogic la 25.05.2023, publicat recent pe pagina oficială a instituției școlare, liceul trece la predare bilingvă, respectiv în limba maternă a minorității naționale – LIMBA ROMÂNĂ și limba ucraineană, în concordanță cu noua legislație în domeniul educației școlare din Ucraina.\n\nDin informațiile publicate pe Facebook de către Anatol Popescu, președintele Asociației Basarabia, „revenirea la denumirea LIMBA ROMÂNĂ, după un sfert de veac de „limbă moldovenească”, reimpusă în regiune de autoritățile de la Kiev și Odesa imediat după semnarea tratatului de prietenie și bună vecinătate cu România din 1997, are loc pe fundalul unui val masiv de cereri ale părinților elevilor din liceu, de adoptare a instituției școlare a Programei pentru instituțiile școlare cu predare în limba română, conform ordinelor respective a Ministerului Educației și Științei din Ucraina”.\n\nEl menționează că la îndemnul Consiliului Național al Românilor din Ucraina, începând cu decembrie 2019 majoritatea școlilor în care mai activează clase cu predare în limba „moldovenească” din sudul Basarabiei, regiunea Odesa au înaintat Ministerului Educației de la Kiev cereri colective, cu semnăturile părinților și ale cadrelor didactice și susținute de demersurile multianuale ale asociațiilor românești din regiunea Odesa, cerând revenirea la programa de învățământ pentru școlile cu predare în limba română, programă după care studiază școlile similare din comunitățile istorice românești din regiunile Cernăuți și Transcarpatia. Lovindu-se de ignoranța și sfidarea din partea autorităților ucrainene, semnatarii au înaintat cu procese de contencios administrativ împotriva ministerului ucrainean de resort, procese rămase suspendate după reorganizarea unor instanțe de judecată de la Kiev, precum și din cauza începerii fazei active a războiului ruso-ucrainean din februarie 2022.\n\n„Având în vedere că în această perioadă de final de vară în toate școlile au loc ședințe ale consiliilor pedagogice, decisive pentru adoptarea planurilor și programelor de învățământ pentru noul an școlar, vin cu îndemnul de urmare a bunului exemplu dat de confrații din satul Borisăuca pentru colectivele pedagogice din celelalte 16 școli din raioanele basarabene ale regiunii Odesa, în care încă mai activează clase cu predare în așa-zisa ”limbă moldovenească”: Stimați Dascăli, Învățători și Profesori, știți foarte bine că învățământul școlar în limba română din majoritatea școlilor sud-basarabene a început odată cu revenirea la 1856 a fostelor județe Cahul, Ismail și Bolgrad la Principatul Moldovei, și și-a luat avântul în perioada domniei lui Alexandru Ioan Cuza, în aceste clipe doar în mâinile Dumneavoastră este destinul învățământului românesc, atât cât a mai rămas din el, în școlile seculare din satele din care proveniți; mulți străini și-ar dori ca școlile lor să aibă asemenea longevitate, fiind adevăratele vetre ale propășirii neamului, din care facem parte, MĂCAR ÎN CEASUL AL 12-LEA DEBARASAȚI-VĂ DE ”HAINA” SOVIETICĂ, MANTAUA ÎNROBIRII LIMBII ROMÂNE, numită prin dictat de la Moscova drept una ”moldovenească”, ÎNAINTAȚI și VOTAȚI trecerea la LIMBA DE PREDARE ROMÂNĂ, și REVENIȚI LA MAREA FAMILIE A NEAMULUI ROMÂNESC DIN UCRAINA, ALĂTURI DE FRAȚII NOȘTRI DIN MARAMUREȘUL ISTORIC, HOTIN, HERȚA ȘI NORDUL BUCOVINEI!",
  "metadata": {
    "original_file": "BucPress_0096.html"
  }
}