{
  "title": "Presa din Transcarpatia laudă România: „Se lucrează și pe timp de noapte: Ucraina va avea acces în UE ocolind Polonia, Ungaria și Slovacia” - BUCPRESS",
  "content": "România construiește o autostradă spre granița cu Ucraina într-un ritm foarte rapid. Lucrările continuă chiar și pe timp de noapte și cu ajutorul tunurilor termice, scrie portalul transcarpatic de știri Mukachevo.net.\n\nPotrivit sursei, este vorba de așa-numita Autostradă a Moldovei (Autostrada Moldovei sau A7), lungă de 450 de kilometri. Autostrada va permite Ucrainei să aibă în viitor acces la porturile românești de la Marea Neagră.\n\nAcesta se va desfășura de-a lungul traseului: Buzău, Focșani, Bacău, Roman, Pașcani și Suceava, făcându-se legătura cu drumul ucrainean M19 în apropiere de Siret și regiunea Cernăuți.\n\nTraseul prin Siret și România a devenit una dintre cele mai mari rute de tranzit pentru transportul de cereale din Ucraina pe cale terestră de la invazia rusă la scară largă.\n\nDe asemenea, presa ucraineană afirmă că acesta este în prezent cel mai important proiect rutier pentru România, inclus în PNRR. Această autostradă vitală va conecta regiunea Moldovei cu restul țării, facilitând dezvoltarea transportului și a infrastructurii rutiere într-o zonă strategică.\n\nLucrările de construcție a acestei autostrăzi s-au intensificat: aproximativ 3.000 de muncitori lucrează la ea 24 de ore din 24, 7 zile din 7.\n\nPentru a nu pierde finanțarea europeană, lucrările la autostrada A7 trebuie să fie finalizate până în 2027. În cele din urmă, aceasta va lega Marea Neagră prin A2 și A0 de vama Siret și de drumurile din Ucraina până în Polonia, unde se va intersecta cu un alt proiect major de infrastructură din Europa Centrală și de Est, Via Carpatia.",
  "metadata": {
    "original_file": "BucPress_1761.html"
  }
}