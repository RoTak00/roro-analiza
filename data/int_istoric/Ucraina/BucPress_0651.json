{
  "title": "Discuţia telefonică între Orban şi Putin subminează unitatea europeană, acuză Volodimir Zelenski - BUCPRESS",
  "content": "Preşedintele ucrainean Volodimir Zelenski l-a acuzat miercuri pe premierul ungar Viktor Orban de subminarea ”unităţii” europene în faţa invaziei ruse în Ucraina, prin apelul său telefonic cu liderul rus Vladimir Putin, informează AFP, citată de Agerpres.\n\n”Nimeni nu îşi poate promova propria imagine în detrimentul unităţii. Unitatea în Europa a fost întotdeauna cheia” pentru a se pune capăt invaziei ruse, a spus Zelenski.\n\n”Nu pot exista discuţii fără Ucraina despre războiul pe care Rusia îl desfăşoară contra Ucrainei”, a adăugat şeful statului ucrainean într-un mesaj pe Telegram. \n\n Preşedintele rus Vladimir Putin şi premierul ungar Viktor Orban au discutat miercuri la telefon despre războiul din Ucraina şi cooperarea bilaterală în sectorul energetic.\n\n“A avut loc un schimb substanţial de opinii cu privire la conflictul din Ucraina. Viktor Orban şi-a exprimat interesul de a sprijini căutarea comună a unor soluţii politico-diplomatice la criză, ţinând cont de contactele sale cu o serie de lideri occidentali”, a informat preşedinţia rusă.\n\nLa rândul său, a spus Kremlinul, preşedintele Putin i-a transmis premierului ungar că “Rusia evaluează situaţia actuală în privinţa Ucrainei şi politica distructivă a regimului de la Kiev, care continuă să excludă posibilitatea unei soluţii paşnice a conflictului”.\n\nViktor Orban, considerat un aliat al Kremlinului în cadrul UE, şi-a apărat contactele controversate cu Putin şi chiar a călătorit în Rusia pentru a promova o soluţie care să pună capăt războiului din Ucraina, în pofida atitudinii adverse a Uniunii.",
  "metadata": {
    "original_file": "BucPress_0651.html"
  }
}