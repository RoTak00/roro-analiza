{
  "title": "Rușii au atacat orașul Izmail din sudul Basarabiei. 3 persoane ucise și 14 rânite - BUCPRESS",
  "content": "Trei persoane au fost ucise, iar alte 14 au fost rănite în urma unui atac al rușilor asupra orașului Ismail din regiunea Odesa în dimineața zilei de 27 septembrie.\n\n„În dimineața zilei, inamicul a comis un act masiv de teroare asupra Ismailului. Rușii au lansat drone de atac asupra sudului regiunii noastre. Forțele noastre de apărare antiaeriană au acționat intens și îndelung. Din păcate, trei persoane au murit în urma atacului: două femei născute în 1934 și 1955 și un bărbat de 73 de ani. Au fost răniți 11 oameni, printre care un copil”, a informat pe Telegram șeful Administrației Militare Regionale Odesa, Oleg Kiper.\n\nUlterior, Departamentul pentru Situații de Urgență a raportat că cel puțin 12 persoane au fost rănite, iar Biroul Procurorului General menționează 14 răniți, dintre care 3 copii.\n\n„Până în prezent, se cunoaște că trei persoane au murit și 14 au fost rănite, printre care se află trei copii: doi băieți de 3 și 13 ani și o fată de 14 ani. Informațiile despre ceilalți răniți sunt în curs de actualizare”, a anunțat Biroul Procurorului General.\n\nÎn urma atacului, au fost avariate locuințe private, blocuri de apartamente, clădiri gospodărești și vehicule. Mai multe incendii au izbucnit, dar pompierii le-au stins rapid, conform lui Kiper.\n\nAutoritățile ucrainene au inițiat o investigație preliminară în conformitate cu articolul 438, alin. 2 din Codul Penal al Ucrainei, referitor la încălcarea legilor și obiceiurilor de război.",
  "metadata": {
    "original_file": "BucPress_0016.html"
  }
}