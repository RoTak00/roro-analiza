{
  "title": "Bărbați de vârsta recrutării, înfășurați în folie izotermă, reținuți în regiunea Odesa - BUCPRESS",
  "content": "Patru bărbați de vârsta recrutării au fost recent reținuți în regiunea Odesa, de către grănicerii ucraineni, în timp ce încercau să treacă ilegal frontiera de stat, fiind înfășurați în folie izotermă.\n\nGrănicerii Detașamentului Bilgorod-Dnistrovskiîi (Cetatea Albă) au descoperit activitatea suspectă și au intervenit pentru a-i opri pe cei patru indivizi. Într-o încercare de a evita detectarea cu ajutorul echipamentelor de termoviziune, bărbații au fost găsiți înfășurați în folie izotermă, o metodă neobișnuită și îndrăzneață de a încerca să treacă frontiera de stat.\n\nPotrivit informațiilor furnizate de Serviciul Frontierei de Stat al Ucrainei, cei patru reținuți proveneau din diverse regiuni ale țării, inclusiv Kiev, Dnipropetrovsk, Poltava și Sumî. Planificaseră itinerarul călătoriei lor prin intermediul diferitelor platforme de mesagerie online.\n\nLa momentul descoperirii de către grăniceri, bărbații au încercat să fugă, însă forțele de securitate au fost nevoite să tragă focuri de avertisment în aer, determinându-i pe cei înfășurați în folie izotermă să se oprească și să se predea.\n\nToți cei implicați au fost supuși proceselor-verbale conform legislației privind încălcările administrative. Pentru tentativa de trecere ilegală a frontierei, aceștia se confruntă cu amenzi substanțiale sau chiar cu posibilitatea de arest pentru o perioadă de 10-15 zile. În plus, vor fi sancționați pentru nesupunerea față de cerințele legitime ale grănicerilor, cu amenzi între 1.700 și 5.100 de grivne sau cu o posibilă detenție de 10-15 zile.",
  "metadata": {
    "original_file": "BucPress_0073.html"
  }
}