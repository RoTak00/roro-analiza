{
  "title": "Liderul unui partid maghiar: „Dacă Ucraina va cădea, vom cere Transcarpatia” - BUCPRESS",
  "content": "Liderul partidului de extremă dreapta Mi Hazank din Ungaria, Laszlo Toroczkai, a făcut o declarație controversată la conferința anuală a partidului său desfășurată în Budapesta. Potrivit lui Toroczkai, în cazul în care Ucraina își pierde independența în urma războiului cu Federația Rusă, partidul său va revendica regiunea Transcarpatia, transmite Evropeiska Pravda (Adevărul European), citând publicația index.hu.\n\nÎn timpul discursului său, Toroczkai a susținut că presiunea din partea „finanțatorilor internaționali” a fost factorul principal care a condus la izbucnirea războiului în Ucraina. El a acuzat BlackRock, cel mai mare fond de investiții din lume, cu active de peste 10 trilioane de dolari, că ar fi „cumpărat Ucraina”. Liderul Mi Hazank a pledat pentru încetarea imediată a focului în Ucraina și pentru soluționarea pașnică a conflictului prin negocieri.\n\nToroczkai a subliniat că, în eventualitatea în care Ucraina își pierde statalitatea în urma războiului, partidul său va revendica Transcarpatia.\n\n„În situația în care statalitatea Ucrainei își va pierde existența din cauza războiului, Mi Hazank va solicita Transcarpatia, fiind singurul partid parlamentar care va face acest demers”, a afirmat Toroczkai.\n\nAceasta nu este prima dată când liderul politic maghiar face astfel de declarații. În anul 2022, cu ocazia Zilei Independenței a Poloniei, Toroczkai a postat pe Twitter dorința ca Polonia să aibă din nou o graniță comună cu Ungaria, ilustrând mesajul cu o fotografie de la ocuparea Transcarpatiei de către Ungaria în 1939. Reprezentantul Ministerului Afacerilor Externe din Ucraina, Oleg Nikolenko, a cerut atunci Guvernului maghiar să condamne declarațiile lui Toroczkai.",
  "metadata": {
    "original_file": "BucPress_1740.html"
  }
}