{
  "title": "O tânără din Cernăuți, acuzată de colaborare cu Rusia - BUCPRESS",
  "content": "O tânără din Cernăuți este suspectată de activități de colaborare după ce a fost filmată pe strada pietonală, interpretând cântece rusești și afirmând că sprijină Rusia. Informația a fost confirmată de Lesia Fedorenko, purtătoarea de cuvânt a Direcției Regionale Cernăuți a Serviciului de Securitate al Ucrainei, informează audiovizualul public Suspilne.\n\nAnterior, pe rețelele sociale a apărut un videoclip în care tânăra asculta și cânta cântece rusești pe strada Kobîlianska. Ea a declarat, de asemenea, că nu îi pasă de Serviciul de Securitate și că ”se află de partea Rusiei”.\n\nPe 15 ianuarie, pe unul dintre canalele de Telegram a fost publicat un alt videoclip în care tânăra își cerea scuze, alături de o fotografie cu un angajat al secției cibernetice a Serviciului de Securitate. În videoclip ”tânăra neagă că ar sprijini Rusia și își cere scuze oamenilor care sunt acum pe front și apără țara noastră”, explicând că, în momentul înregistrării ”era într-o stare inadecvată”.\n\nTânăra a fost acuzată conform art. 111, partea 1, din Codul Penal al Ucrainei. Pentru această infracțiune, riscă interdicția de a ocupa anumite funcții sau de a desfășura activități specifice pentru o perioadă de la 10 până la 15 ani.",
  "metadata": {
    "original_file": "BucPress_0274.html"
  }
}