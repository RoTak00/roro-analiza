{
  "title": "În Transcarpatia a început să funcționeze “portul uscat”. Care este specificul întreprinderii? - BUCPRESS",
  "content": "În Transcarpatia a început să funcționeze întreprinderea “Terminal Ciornotîsiv”, care operează ca un nou terminal multimodal – așa-numitul “port uscat”. Despre acest lucru a informat șeful Administrației Regionale de Stat Transcarpatice, Viktor Mîkîta, pe pagina sa de Facebook.\n\n“Întreprinderea și-a început activitatea în perioada războiului la scară largă și a ales Transcarpatia pentru dezvoltarea activității economice. Acest lucru înseamnă contribuții semnificative la buget și noi locuri de muncă pentru locuitorii din comunitate”, a scris Mîkîta.\n\nAcest terminal multimodal este un mare hub logistic pe teritoriul raionului Beregovo, se menționează în postarea șefului Administrației. Funcția sa principală este încărcarea și descărcarea diferitelor mărfuri – nu doar produse agricole, ulei, ci și, în perspectivă, produse petroliere – pentru a fi transportate ulterior către destinatarii din toate colțurile lumii.\n\nViktor Mîkîta a adăugat că terminalul are o poziție geografică favorabilă – se află în imediata apropiere a graniței cu două țări ale Uniunii Europene – Ungaria și România. Întreprinderea își extinde activ procesele de producție și intenționează să mărească de câteva ori volumul de mărfuri transbordate până în 2025. Suprafața totală a întreprinderii este de 14,1 hectare. Suma totală a investițiilor realizate până în prezent este de aproximativ 282 milioane de grivne.",
  "metadata": {
    "original_file": "BucPress_1379.html"
  }
}