{
  "title": "Un reprezentant al TCK din regiunea Odesa a câștigat milioane de dolari modificând ilegal datele militarilor înregistrați - BUCPRESS",
  "content": "Un funcționar al Centrului Teritorial de Recrutare și Sprijin Social (TCK) din Odesa este acuzat că a obținut ilegal milioane de dolari prin modificarea datelor din registrul electronic al militarilor. Conform informațiilor furnizate de Biroul de Investigații de Stat (DBR) al Ucrainei, ancheta preliminară a fost finalizată, iar cazul a fost trimis în instanță.\n\nÎncepând din iulie 2023, șeful departamentului TCK Primorsk a intervenit neautorizat în baza de date electronică „Oberig”, modificând ilegal datele a 138 de persoane, pentru a le declara inapți pentru serviciul militar. Această practică a fost parte a unei scheme de corupție care le-a permis persoanelor respective să evite recrutarea în armată în schimbul unor sume cuprinse între 4.500 și 7.000 de dolari. Se estimează că funcționarul a obținut cel puțin 1 milion de dolari prin această schemă.\n\nDBR a identificat toate persoanele implicate, o parte dintre acestea reușind să părăsească țara. Cei rămași în Ucraina au fost aduși la centrul de recrutare pentru a li se actualiza datele.\n\nFuncționarul este acuzat de intervenție neautorizată în sistemele de informații și comunicații (articolul 362, alineatul 3 din Codul Penal al Ucrainei), infracțiune pentru care riscă până la 6 ani de închisoare.\n\nAmintim că, vara trecută, un alt scandal major a izbucnit în Odesa, când fostul comisar militar Evgheni Borisov a fost demis după ce s-a descoperit că familia sa a achiziționat proprietăți și mașini de lux în Spania în timpul războiului.",
  "metadata": {
    "original_file": "BucPress_0029.html"
  }
}