{
  "title": "48 de bărbați înghesuiți într-un camion: grănicerii ucraineni au zădărnicit o tentativă de trecere ilegală a frontierei - BUCPRESS",
  "content": "În regiunea Odesa, polițiștii de frontieră, în colaborare cu alte forțe de ordine, au reținut un grup numeros de persoane care încercau să treacă ilegal frontiera. Potrivit Serviciului de Grăniceri al Ucrainei, într-un camion Kamaz, ce a fost oprit în apropierea satului Ciorna din raionul Podilsk, au fost găsiți înghesuiți 48 de bărbați, deși mașina nu era adaptată pentru transportul de persoane, informează sud.ua\n\n”Figuranții cauzei penale au încercat să transporte ilegal în Republica Moldova, prin teritoriul transnistrean – 48 de bărbați de vârsta mobilizării”, se arată într-un comunicat al Serviciului de Grăniceri al Ucrainei.\n\nGrănicerii au stabilit că fiecare „client” a plătit 150.000 de grivne pentru această „călătorie confortabilă”. Suma respectivă urma să fie achitată organizatorului, administratorului unui canal de Telegram, în cazul în care traversarea ar fi avut succes. Pentru a ajunge la frontieră, bărbații erau preluați de șoferul camionului din anumite puncte, însă planul nu a funcționat așa cum se aștepta: toți pasagerii au fost reținuți, iar camionul a fost confiscat.\n\nToți bărbații au fost sancționați administrativ conform art.204-1, partea a doua, din codul contravențiilor administrative, pentru tentativa de trecere ilegală a frontierei. Dosarele au fost trimise în instanță.",
  "metadata": {
    "original_file": "BucPress_0034.html"
  }
}