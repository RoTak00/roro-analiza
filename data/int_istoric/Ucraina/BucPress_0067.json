{
  "title": "Numeroși răniți la Odesa, în urma unui atac rusesc - BUCPRESS",
  "content": "Armata rusă de invazie a lansat un nou atac cu drone asupra Ucrainei, care s-a soldat cu rănirea a nouă persoane, patru dintre acestea copii, în portul Odesa de la Marea Neagră – au declarat, marți, oficiali ucraineni.Copiii răniți, între care doi sugari, au fost internați în spital, la fel ca trei dintre adulți – a declarat guvernatorul regiunii Odesa, Oleg Kiper, pe aplicația de mesagerie Telegram, citată de agențiile internaționale de presă, potrivit Veridica .\n\nMai multe clădiri rezidențiale din oraș au fost avariate și au luat foc – a mai spus el. Cel puțin 14 apartamente au fost afectate – a adăugat administrația orașului. Tot pe Telegram, guvernatorul regiunii Mikolaiv, Vitali Kim, a declarat că resturi de la o dronă doborâtă au deteriorat o clădire comercială.\n\nForțele aeriene ucrainene au declarat că Rusia a lansat un total de 16 drone de atac și două rachete balistice Iskander cu rază scurtă de acțiune. Sistemele de apărare antiaeriană au distrus 15 dintre drone, deasupra regiunilor Odesa și Mikolaiv, din sud, în regiunea centrală Cerkasi și la Kiev. Toate dronele lansate spre Kiev au fost distruse – a declarat șeful administrației militare a capitalei, Serghei Popko, adăugând că nu au fost raportate victime sau pagube în urma atacului.",
  "metadata": {
    "original_file": "BucPress_0067.html"
  }
}