{
  "title": "Statul român nu a mai acordat, în 2024, burse pentru elevii şi profesorii din şcolile româneşti din Ucraina - BUCPRESS",
  "content": "Liderii comunităţii româneşti din regiunea Cernăuţi din Ucraina îşi manifestă îngrijorarea faţă de întreruperea plăţii de către statul român a burselor pentru elevii şi profesorii de la şcolile şi liceele româneşti.\n\nPotrivit trimisului special Agerpres , care a discutat cu liderii comunității românești din Ucriana, bursa, în valoare de 400 de euro, se acorda anual de către Guvernul României, prin Departamentul pentru Românii de Pretutindeni, cu scopul de a încuraja învăţarea în limba română. Anul trecut, peste 5.500 de elevi şi peste 1.200 de cadre didactice de la şcolile româneşti din regiunea Cernăuţi au beneficiat de aceste sume de bani, însă plata acestora a fost suspendată în 2024.\n\n“Unica şansă pentru a păstra învăţământul în limba maternă, în limba română, sunt bursele, pentru că noi îndemnăm părinţii şi îndemnăm profesorii ca tot ce primesc, ajutorul acesta financiar, să fie folosit spre o mai bună şcolarizare în limba română, o carte în limba română, o oră în plus în limba română pentru a-i pregăti pe cei care sunt în clasele mari”, a declarat, pentru AGERPRES, secretarul responsabil al Uniunii inter-regionale “Comunitatea românească din Ucraina” şi preşedintele executiv al Centrului bucovinean independent de cercetări actuale din Cernăuţi, profesorul Aurica Bojescu.\n\nReprezentanta comunităţii româneşti speră ca statul român să nu renunţe definitiv la plata acestor burse pentru elevi şi profesori.\n\n“E greu pentru că în Ucraina este război, e greu pentru că în România este situaţia politică aşa cum este. Ne gândim la aceea ca anul viitor să nu pierdem din nou acest proiect şi să ne gândim de pe acum cum să fie alocate la timp sumele pentru bursă”, a adăugat Bojescu, informația fiind preluată de diverse organe de presă din România.",
  "metadata": {
    "original_file": "BucPress_0605.html"
  }
}