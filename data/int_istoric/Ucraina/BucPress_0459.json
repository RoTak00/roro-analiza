{
  "title": "Cei mai mulți ucraineni care fug de război încearcă să treacă granițele cu România și Republica Moldova - BUCPRESS",
  "content": "Cele mai frecvente tentative de trecere ilegală a frontierei, de la începutul invaziei rusești, sunt înregistrate pe segmentele de frontieră cu România și Republica Moldova. Declarația a fost făcută de purtătorul de cuvânt al Serviciului de Frontieră al Ucrainei, Andrii Demcenko, în cadrul unui maraton televizat.\n\nDemcenko a explicat că organizatorii trecerilor ilegale iau în calcul probabilitatea ca persoanele care trec granița să fie returnate în Ucraina. Astfel, cele mai multe cazuri au fost raportate la granițele cu România și Moldova, mai puține la frontiera cu Ungaria și Slovacia, iar cele mai rare cu Polonia.\n\nMajoritatea tentativelor au loc în afara punctelor oficiale de trecere a frontierei. Cu toate acestea, există și cazuri la punctele oficiale, unde bărbații încearcă să utilizeze documente false sau să inventeze motive nejustificate pentru a părăsi țara.",
  "metadata": {
    "original_file": "BucPress_0459.html"
  }
}