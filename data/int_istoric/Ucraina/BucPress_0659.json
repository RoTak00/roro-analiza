{
  "title": "Kievul poate lupta până la mijlocul anului 2025 chiar și fără sprijinul SUA - BUCPRESS",
  "content": "Într-un interviu acordat publicației spaniole El País , ministrul de finanțe al Ucrainei, Serghii Marcenko, a afirmat că Ucraina are resurse suficiente pentru a continua războiul împotriva agresiunii ruse cel puțin până la jumătatea anului 2025, chiar și în scenariul în care președintele american Donald Trump ar reduce sau stopa sprijinul pentru Kiev.\n\n„Consider că avem suficiente resurse, arme, rachete și muniții de artilerie pentru a rezista cel puțin în prima jumătate a anului 2025. Vom aloca fonduri bugetare suficiente pentru achiziționarea munițiilor și echipamentelor militare necesare în 2025. În prezent, primim arme esențiale din Statele Unite, ceea ce înseamnă că, cel puțin pentru prima jumătate a anului și ulterior, vom fi bine pregătiți să facem față acestei agresiuni”, a declarat Marcenko.\n\nDeclarația vine în contextul speculațiilor privind posibilitatea ca sprijinul internațional pentru Ucraina să fie redus dacă administrația SUA va suferi schimbări politice semnificative. Marcenko a subliniat, însă, că Ucraina este angajată să își asigure independența și va continua să facă investiții în apărare pentru a rezista agresiunii rusești.\n\nÎntre timp, Donald Trump a declarat că Ucraina va fi „prioritatea sa principală” după inaugurare.\n\n„Cred că trebuie să rezolvăm problema ucraineană cu Rusia. Ambele țări pierd într-un ritm de necrezut. Sute de mii de soldați mor”, a spus Trump într-un interviu pentru Paris Match .\n\nEl a adăugat că Orientul Mijlociu este, de asemenea, o „prioritate mare” pentru el, dar situația de acolo este „mai puțin complexă” decât cea din Ucraina.\n\n„Sunt două situații pe care trebuie să le soluționăm și să facem acest lucru rapid. O mulțime de oameni mor”, a subliniat Trump.",
  "metadata": {
    "original_file": "BucPress_0659.html"
  }
}