{
  "title": "BucPress TV: La Cernăuți a fost sărbătorită Ziua Națională a României - BUCPRESS",
  "content": "De la inaugurarea Consulatului General al României la Cernăuți și până în prezent Ziua Națională a României a fost sărbătorită în fiecare an de comunitatea românească din nordul Bucovinei. Spre deosebire de anii precedenți, anul acesta în epicentrul sărbătorii s-au aflat copiii și profesorii din școlile cu predarea în limba română din regiunea Cernăuți. La Sărbătoarea Zilei Naționale a României organizată la Cernăuți, diplomații români în frunte cu ambasadorul României la Kiev Alexandru Victor Micula, Consulul României la Solotvino, Grațian-Florin PÂRVU și întregul corp diplomatic de la Consulatul General al României la Cernăuți, condus de doamna Irina Loredana Stănculescu, s-au întâlnit cu membrii comunității românești din regiunea Cernăuți, dar și din județul Suceava, cu autoritățile ucrainene care au transmis mesaje de mulțumire și de felicitare poporului român.\n\nÎn scenă au evoluat colective folclorice din regiune, dar și tineri dansatori, care, au primit cadouri și diplome din partea statului român. În cadrul sărbătorii Zilei Naționale a României au fost menționați cu diplome și cadouri de preț cei șase elevi, participanți și învingători la Olimpiada Naționala la limba și literatura română din regiunea Cernăuți, dar și marele Campion al lumii la arte marțiale mixte Ion Curelaru, etnic român din nordul Bucovinei, care a adus acasă de la Campionatul mondial din Tașchent – medalia de aur, evidențiindu-se printre cei mai buni sportivi din lume. Urmăriți un reportaj realizar de jurnalistul Vitalie Zâgrea.",
  "metadata": {
    "original_file": "BucPress_0756.html"
  }
}