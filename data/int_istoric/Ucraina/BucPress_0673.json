{
  "title": "Contrabandistul care a fost eliberat pe cauțiune a încercat să treacă peste Tisa înot în România — Serviciul Frontierei de Stat - BUCPRESS",
  "content": "Grănicerii detașamentului Mukacevo au reținut trei bărbați care încercau să ajungă în România traversând râul Tisa înot. Unul dintre bărbați fusese anterior reținut pentru tentativa de trecere ilegală a unui militar în rezervă peste graniță, însă atunci fusese eliberat pe cauțiune.\n\nDespre acest incident a informat site-ul Serviciului Frontierei de Stat al Ucrainei.\n\nBărbații au fost reținuți pe 9 decembrie pe malul râului Tisa. Toți trei purtau costume de scafandru.\n\n„Locuitorii regiunilor Dnipropetrovsk, Ternopil și Transcarpatia se pregăteau să traverseze râul înot pentru a ajunge în România. Observând patrula, aceștia au încercat să fugă. Pentru a-i opri, grănicerii au tras mai multe focuri de avertisment în aer”, se arată în comunicat.\n\nPotrivit Serviciului Frontierei de Stat, transcarpatianul fusese anterior reținut pentru tentativa de trecere ilegală a unui militar în rezervă peste graniță. Atunci, i s-a adus la cunoștință învinuirea conform art. 332 din Codul Penal al Ucrainei. Măsura preventivă stabilită a fost arestarea pentru 60 de zile cu posibilitatea de a plăti o cauțiune de 90.840 grivne. După ce a fost eliberat, acesta a decis să fugă peste graniță.\n\nPe numele celor reținuți au fost întocmite procese-verbale conform art. 204-1 și art. 185-10 din Codul Contravențiilor Administrative al Ucrainei. În prezent, anchetatorii detașamentului identifică persoanele implicate în organizarea tentativei de trecere ilegală a frontierei.",
  "metadata": {
    "original_file": "BucPress_0673.html"
  }
}