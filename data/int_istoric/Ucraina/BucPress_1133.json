{
  "title": "6600 de euro pentru trecerea bărbaților ucraineni peste hotare - BUCPRESS",
  "content": "În Transcarpatia, polițiștii au reținut un bărbat de 29 de ani, locuitor al orașului Ujgorod, suspectat de organizarea trecerii ilegale a bărbaților peste graniță. Pentru serviciile sale, acesta percepea 6600 de euro.\n\n„Polițiștii au stabilit că locuitorul din Ujgorod plănuia să transporte un bărbat care ajunsese recent în regiune. Organizatorul l-a cazat într-un apartament închiriat în centrul regional al Transcarpatiei, iar ulterior i-a comunicat telefonic ora planificată pentru transferul viitor,” se arată în comunicat.\n\nConform informațiilor furnizate de autorități, la câteva zile după primirea banilor, suspectul a transportat bărbatul cu mașina sa personală la Mucacevo. Acolo, a apelat la un alt transportator care, contra cost, urma să-l ducă pe cel vizat în raionul Beregovo.\n\n„În satul Horbok, șoferul și clientul său au fost opriți de grăniceri, în timp ce polițiștii au identificat și reținut organizatorul schemei. În mașina sa, care a fost oprită în satul Barvinok din raionul Ujgorod, forțele de ordine au găsit ascunși 6600 de euro, bani primiți pentru serviciile ilegale,” au declarat reprezentanții poliției.\n\nPolițiștii l-au reținut pe locuitorul din Ujgorod, acesta fiind plasat în izolatorul de detenție preventivă. Acțiunile sale au fost încadrate conform alineatului 3 al articolului 332 din Codul Penal al Ucrainei.\n\nDe asemenea, a fost reținut un alt participant la schemă. În acest caz, se desfășoară o anchetă preliminară. Articolul de lege prevede o pedeapsă de până la nouă ani de închisoare.",
  "metadata": {
    "original_file": "BucPress_1133.html"
  }
}