{
  "title": "Austria îl invită pe Trump la Viena pentru negocieri de pace privind Ucraina - BUCPRESS",
  "content": "Austria s-a oferit din nou ca posibilă locaţie pentru găzduirea de negocieri de pace vizând încetarea războiului de agresiune al Rusiei împotriva Ucrainei, scrie marţi dpa, citată de Agerpres.\n\nCancelarul austriac Karl Nehammer a afirmat marţi că i-a transmis o invitaţie preşedintelui ales al SUA, Donald Trump, în cursul unei convorbiri telefonice. El a făcut de asemenea referire la îndelungata tradiţie a ţării sale de facilitare a dialogului internaţional, a afirmat cancelarul.\n\nÎn cursul convorbirii, Trump, care urmează să fie învestit pentru un al doilea mandat pe 20 ianuarie 2025, şi-a manifestat interesul faţă de impresiile sale privind întâlnirea sa personală cu preşedintele rus Vladimir Putin, a menţionat Nehammer.\n\nCancelarul austriac a efectuat o scurtă vizită la Moscova şi Kiev pentru a explora soluţii diplomatice, la câteva săptămâni după lansarea invaziei ample a Rusiei din Ucraina.\n\nAustria, stat membru al Uniunii Europene, nu este membră a alianţei militare occidentale NATO, dar până acum a susţinut toate sancţiunile impuse Moscovei.",
  "metadata": {
    "original_file": "BucPress_0846.html"
  }
}