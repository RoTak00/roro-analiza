{
  "title": "În diversitate e unitatea românilor transcarpatieni - BUCPRESS",
  "content": "La 13 iunie, în două lăcașuri sfinte din localitățile românești din Transcarpatia s-a deschis ciclul hramurilor: unul în satul din inima munților, Topcina, la biserica ortodoxă, ctitorită și păstorită de preotul paroh Gheorghe Ofrim și altul – la biserica Greco-catolică din faimoasa localitate Biserica Albă, unde numeroasa comunitate se află sub oblăduirea preotului paroh Bogdan Corneștean.\n\nReprezentanții misiunii diplomatice a României la Solotvino/Slatina au participat la ambele hramuri. Consulul României, Grațian Florin Pârvu, impresionat adânc de unitatea și coeziunea românilor din Maramureșul istoric și-a expus impresiile și respectul față de oamenii locului pe pagina de Facebook a instituției diplomatice.\n\n«Am participat la Sfânta Liturghie, la Biserica ”Înălțarea Domnului la Cer” din Topcino, alături de numeroși credincioși ai Comunității Teritoriale Solotvino. O sărbătoare deosebită pentru toți creștinii, în cadrul căreia, un sobor impresionant de preoți a oficiat Sfânta Liturghie la această biserică, care poartă hramul ”Înălțării Domnului”. Mulțumim pe această cale preotului paroh Gheorghe Ofrim și îi felicităm pe toți enoriașii, pentru contribuția adusă organizării acestei sfinte sărbători.\n\nÎn cea de-a doua parte a zilei, am participat la slujba celebrată de preoții greco-catolici din comunitatea românească din Transcarpatia, alături de preoți invitați din România, cu ocazia hramului ”Înălțarea Domnului” a bisericii greco-catolice din Biserica Albă. Au fost momente de emoție și rugăciune, alături de credincioșii bisericii greco-catolice, cărora le mulțumim pentru ospitalitate.",
  "metadata": {
    "original_file": "BucPress_1500.html"
  }
}