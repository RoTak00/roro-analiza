{
  "title": "O femeie din Cernăuți, condamnată la 5 ani de închisoare pentru divulgarea locației militarilor - BUCPRESS",
  "content": "O femeie din Cernăuți, în vârstă de 54 de ani, a fost condamnată la cinci ani de închisoare pentru publicarea unor informații sensibile despre locația unei unități militare din oraș. Persoana condamnată respinge acuzațiile.\n\nÎn vara anului 2023, femeia a filmat poziția unui detașament special al forțelor de ordine, aflat sub comanda Forțelor Armate ale Ucrainei, și a publicat videoclipurile pe YouTube și TikTok. Materialele au fost vizualizate de peste 8.600 de persoane.\n\nPotrivit Serviciului de Securitate al Ucrainei (SBU), inculpata a divulgat în mod public locația exactă a unității militare în timpul unui livestream pe rețelele sociale, punând astfel în pericol personalul militar.\n\nJudecătoria a condamnat-o pentru difuzarea neautorizată de informații despre pozițiile unităților militare în condiții de lege marțială.\n\nFemeia are dreptul să conteste decizia în apel.\n\nAngela Gurina, identificată de presa locală ca fiind persoana condamnată, respinge acuzațiile. Ea susține că înregistrările vizau documentarea unor presupuse încălcări comise de persoane în uniforme verzi, fără a avea intenția de a dezvălui informații militare sensibile.\n\n„Sunt acuzată că am filmat încălcări ale legii comise de persoane necunoscute în uniforme verzi, iar SBU consideră că am publicat pe rețelele sociale locația unor unități militare. Ei spun că am filmat militari, însă centrele de recrutare (TCK) nu sunt unități militare. Cu alte cuvinte, am documentat încălcări ale legii comise de persoane necunoscute, fără a avea justificare sau competențe pentru acest lucru”, a declarat Gurina, potrivit Suspilne Cernăuți.",
  "metadata": {
    "original_file": "BucPress_0661.html"
  }
}