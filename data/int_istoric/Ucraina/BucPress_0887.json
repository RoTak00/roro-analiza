{
  "title": "Cetatea Hotin a atras peste 40.000 de turiști în 2024 - BUCPRESS",
  "content": "În primele zece luni ale anului 2024, Cetatea Hotin a fost vizitată de peste 40.000 de turiști, conform declarațiilor directoarei Complexului Istorico-Cultural „Cetatea Hotin”, Elizaveta Buinovska, pentru agenția de presă Ukrinform.\n\n„Anul trecut, cetatea a fost vizitată de puțin peste 50.000 de turiști. În acest an, în doar zece luni, am primit aproximativ 41.000 de vizitatori. Luna octombrie a fost una record, cu aproape 7.500 de turiști – cea mai mare cifră pentru această lună din istoria cetății”, a declarat Buinovska.\n\nDeși numărul total de vizitatori a scăzut comparativ cu anul precedent, administrația cetății a remarcat o creștere a interesului din partea turiștilor străini, în special din Republica Moldova, Polonia și România.\n\nÎn plus, cetatea a devenit o destinație frecventă pentru grupuri de copii, inclusiv cei ai militarilor, ai familiilor apărătorilor căzuți sau ai persoanelor strămutate intern. Aceste vizite sunt organizate de diverse organizații non-guvernamentale.\n\nPrintre motivele care au contribuit la scăderea numărului total de turiști se numără nivelul scăzut al apei râului Nistru, care curge pe lângă cetate, împiedicând vizitatorii să se bucure de peisajele pitorești și să facă fotografii la mal. De asemenea, anul acesta nu a funcționat nici vaporul de croazieră care în anii anteriori atrăgea numeroși turiști cu excursii de-a lungul Nistrului.\n\nÎn ciuda acestor dificultăți, Cetatea Hotin rămâne o atracție turistică populară, iar administrația sa lucrează la inițiative pentru a atrage un număr și mai mare de vizitatori.",
  "metadata": {
    "original_file": "BucPress_0887.html"
  }
}